# 乐学古诗

<!-- > ![爱上古诗](images/爱上古诗.jpg)
> 1. [唐诗](唐诗.md)  
> 2. [宋词](宋词.md)  
> 3. [乐府民歌](乐府民歌.md)  
> 4. [小学生必备古诗80首](https://baike.baidu.com/item/小学生必备古诗80首?fromtitle=小学古诗&fromid=16179688)   -->

* [TODO：学习进度 ==>](#todo)

## 山村咏怀
#### 【北宋】邵康节(邵雍)
```
一去二三里，烟村四五家。
亭台六七座，八九十枝花。
```

## 晓出净慈寺送林子方
#### 【南宋】杨万里
```
毕竟西湖六月中，风光不与四时同。
接天莲叶无穷碧，映日荷花别样红。
```

## 望庐山瀑布
#### 【唐】李白
```
日照香炉生紫烟，遥看瀑布挂前川。
飞流直下三千尺，疑是银河落九天。
```

## 江南
#### 【汉】佚名
```
江南可采莲，莲叶何田田，鱼戏莲叶间。
鱼戏莲叶东，鱼戏莲叶西，鱼戏莲叶南，鱼戏莲叶北。
```

## 江南春
#### 【唐】杜牧
```
千里莺啼绿映红，水村山郭酒旗风。
南朝四百八十寺，多少楼台烟雨中。
```

## 静夜思
#### 【唐】李白
```
床前明月光，疑是地上霜。
举头望明月，低头思故乡。
```

## 悯农（其一）
#### 【唐】李绅
```
春种一粒粟，秋收万颗子。
四海无闲田，农夫犹饿死。
```

## 悯农（其二）
#### 【唐】李绅
```
锄禾日当午，汗滴禾下土。
谁知盘中餐，粒粒皆辛苦。
```

## 赋得古原草送别
#### 【唐】白居易
```
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。
```

## 登鹳雀楼
#### 【唐】王之涣
```
白日依山尽，黄河入海流。
欲穷千里目，更上一层楼。
```

## 鹿柴
#### 【唐】王维
```
空山不见人，但闻人语响。
返景入深林，复照青苔上。
```

## 独坐敬亭山
#### 【唐】李白
```
众鸟高飞尽，孤云独去闲。
相看两不厌，只有敬亭山。
```

## 寻隐者不遇
#### 【唐】贾岛
```
松下问童子，言师采药去。
只在此山中，云深不知处。
```

## 登幽州台歌
#### 【唐】陈子昂
```
前不见古人，后不见来者。
念天地之悠悠，独怆然而涕下。
```

## [夜宿山寺](https://baike.baidu.com/item/夜宿山寺)
#### 【唐】李白
```
危楼高百尺，手可摘星辰。
不敢高声语，恐惊天上人。
```

## 宿建德江
#### 【唐】孟浩然
```
移舟泊烟渚，日暮客愁新。
野旷天低树，江清月近人。
```

## 江雪
#### 【唐】柳宗元
```
千山鸟飞绝，万径人踪灭。
孤舟蓑笠翁，独钓寒江雪。
```

## 秋浦歌
#### 【唐】李白
```
白发三千丈，缘愁似个长。
不知明镜里，何处得秋霜。
```

## 八阵图
#### 【唐】杜甫
```
功盖三分国，名成八阵图。
江流石不转，遗恨失吞吴。
```

## 相思
#### 【唐】王维
```
红豆生南国，春来发几枝。
愿君多采撷，此物最相思。
```

## 剑客
#### 【唐】贾岛
```
十年磨一剑， 霜刃未曾试。
今日把示君， 谁有不平事。
```

## 别卢秦卿
####  【唐】司空曙
```
知有前期在，难分此夜中。
无将故人酒，不及石尤风。
```

## 春晓
#### 【唐】孟浩然
```
春眠不觉晓，处处闻啼鸟。
夜来风雨声，花落知多少。
```

## 咏鹅
#### 【唐】骆宾王
```
鹅，鹅，鹅，曲项向天歌。
白毛浮绿水，红掌拨清波。
```

## 赠汪伦
#### 【唐】李白
```
李白乘舟将欲行，忽闻岸上踏歌声。
桃花潭水深千尺，不及汪伦送我情。
```

## 早发白帝城
#### 【唐】李白
```
朝辞白帝彩云间，千里江陵一日还。
两岸猿声啼不住，轻舟已过万重山。
```

## 黄鹤楼送孟浩然之广陵
#### 【唐】李白
```
故人西辞黄鹤楼，烟花三月下扬州。
孤帆远影碧空尽，唯见长江天际流。
```

## 送元二使安西(渭城曲)
#### 【唐】王维
```
渭城朝雨浥轻尘，客舍青青柳色新。
劝君更尽一杯酒，西出阳关无故人。
```

## 咏柳
#### 【唐】贺知章
```
碧玉妆成一树高，万条垂下绿丝绦。
不知细叶谁裁出，二月春风似剪刀。
```

## 出塞
#### 【唐】王昌龄
```
秦时明月汉时关，万里长征人未还。
但使龙城飞将在，不教胡马度阴山。
```

## 凉州词
#### 【唐】王之涣
```
黄河远上白云间，一片孤城万仞山。
羌笛何须怨杨柳，春风不度玉门关。
```

## 凉州词
#### 【唐】王翰
```
葡萄美酒夜光杯，欲饮琵琶马上催。
醉卧沙场君莫笑，古来征战几人回。
```

## 春望
#### 【唐】杜甫
```
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
```

## 从军行 其四
#### 【唐】王昌龄
```
青海长云暗雪山，孤城遥望玉门关。
黄沙百战穿金甲，不破楼兰终不还。
```

## 春夜喜雨
#### 【唐】杜甫
```
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。
```

## 七步诗
#### 【汉】曹植
```
煮豆燃豆萁，豆在釜中泣。
本是同根生，相煎何太急。
```

## 敕勒歌
#### 北朝民歌
```
敕勒川，阴山下。
天似穹庐，笼盖四野。
天苍苍，野茫茫，风吹草低见牛羊。
```

## 长歌行
#### 汉乐府
```
青青园中葵，朝露待日晞。
阳春布德泽，万物生光辉。
常恐秋节至，焜黄华叶衰。
百川东到海，何时复西归。
少壮不努力，老大徒伤悲。
```

## 绝句
#### 【唐】杜甫
```
两个黄鹂鸣翠柳，一行白鹭上青天。
窗含西岭千秋雪，门泊东吴万里船。
```

## 枫桥夜泊
#### 【唐】张继
```
月落乌啼霜满天，江枫渔火对愁眠。
姑苏城外寒山寺，夜半钟声到客船。
```

## 别董大
#### 【唐】高适
```
千里黄云白日曛，北风吹雁雪纷纷。
莫愁前路无知己，天下谁人不识君。
```

## [山居秋暝](https://baike.baidu.com/item/山居秋暝/2794200)
#### 【唐】王维
```
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。
```

## [望天门山](https://baike.baidu.com/item/望天门山)
#### 【唐】李白
```
天门中断楚江开，碧水东流至此回。
两岸青山相对出，孤帆一片日边来。
```

## [忆江南 三首](https://baike.baidu.com/item/忆江南三首/15441988?fromtitle=忆江南·江南好&fromid=7663441)
#### 【唐】白居易
```
江南好，风景旧曾谙。
日出江花红胜火，春来江水绿如蓝，能不忆江南。

江南忆，最忆是杭州。
山寺月中寻桂子，郡亭枕上看潮头，何日更重游。

江南忆，其次忆吴宫。
吴酒一杯春竹叶，吴娃双舞醉芙蓉，早晚复相逢。
```

## 暮江吟
#### 【唐】白居易
```
一道残阳铺水中，半江瑟瑟半江红。
可怜九月初三夜，露似真珠月似弓。
```

## 清明
#### 【唐】杜牧
```
清明时节雨纷纷，路上行人欲断魂。
借问酒家何处有，牧童遥指杏花村。
```

## 江南逢李龟年
#### 【唐】杜甫
```
岐王宅里寻常见，崔九堂前几度闻。
正是江南好风景，落花时节又逢君。
```

## 送杜少府之任蜀州
#### 【唐】王勃
```
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在歧路，儿女共沾巾。
```

## 回乡偶书
#### 【唐】贺知章
```
少小离家老大回，乡音无改鬓毛衰。
儿童相见不相识，笑问客从何处来。
离别家乡岁月多，近来人事半消磨。
惟有门前镜湖水，春风不改旧时波。
```

## 大林寺桃花
#### 【唐】白居易
```
人间四月芳菲尽，山寺桃花始盛开。
长恨春归无觅处，不知转入此中来。
```

## 山行
#### 【唐】杜牧
```
远上寒山石径斜，白云生处有人家。
停车坐爱枫林晚，霜叶红于二月花。
```

## 前出塞
#### 【唐】杜甫
```
挽弓当挽强，用箭当用长。
射人先射马，擒贼先擒王。
杀人亦有限，列国自有疆。
苟能制侵陵，岂在多杀伤。
```

## 月下独酌 其一
#### 【唐】李白
```
花间一壶酒，独酌无相亲。
举杯邀明月，对影成三人。
月既不解饮，影徒随我身。
暂伴月将影，行乐须及春。
我歌月徘徊，我舞影零乱。
醒时同交欢，醉后各分散。
永结无情游，相期邈云汉。
```

## 黄鹤楼
#### 【唐】崔颢(hào)
```
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是，烟波江上使人愁。
```

## 九月九日忆山东兄弟
#### 【唐】王维
```
独在异乡为异客，每逢佳节倍思亲。
遥知兄弟登高处，遍插茱萸少一人。
```

## 芙蓉楼送辛渐
#### 【唐】王昌龄
```
寒雨连江夜入吴，平明送客楚山孤。
洛阳亲友如相问，一片冰心在玉壶。
```

## [塞下曲·其三](https://baike.baidu.com/item/塞下曲·月黑雁飞高/10936837)
#### 【唐】卢纶
```
月黑雁飞高，单于夜遁逃。
欲将轻骑逐，大雪满弓刀。
```

## 画
#### 【唐】王维
```
远看山有色，近听水无声。
春去花还在，人来鸟不惊。
```

## [短歌行 其一](https://baike.baidu.com/item/短歌行二首/13571956?fromtitle=短歌行&fromid=5570)
#### 【汉】曹操
```
对酒当歌，人生几何。譬如朝露，去日苦多。
慨当以慷，忧思难忘。何以解忧，唯有杜康。
青青子衿，悠悠我心。但为君故，沉吟至今。
呦呦鹿鸣，食野之苹。我有嘉宾，鼓瑟吹笙。
明明如月，何时可掇。忧从中来，不可断绝。
越陌度阡，枉用相存。契阔谈䜩，心念旧恩。
月明星稀，乌鹊南飞。绕树三匝，何枝可依。
山不厌高，海不厌深。周公吐哺，天下归心。
```

## 赠花卿
#### 【唐】杜甫
```
锦城丝管日纷纷，半入江风半入云。
此曲只应天上有，人间能得几回闻。
```

## 江畔独步寻花
#### 【唐】杜甫
```
黄四娘家花满蹊，千朵万朵压枝低。
留连戏蝶时时舞，自在娇莺恰恰啼。
```

## 渔歌子
#### 【唐】张志和
```
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。
```

## 乌衣巷
#### 【唐】刘禹锡
```
朱雀桥边野草花，乌衣巷口夕阳斜。
旧时王谢堂前燕，飞入寻常百姓家。
```

## 风
#### 【唐】李峤
```
解落三秋叶，能开二月花。
过江千尺浪，入竹万竿斜。
```

## 鸟
#### 【唐】白居易
```
谁道群生性命微，一般骨肉一般皮。
劝君莫打枝头鸟，子在巢中望母归。
```

## 泊船瓜洲
#### 【北宋】王安石
```
京口瓜洲一水间，钟山只隔数重山。
春风又绿江南岸，明月何时照我还。
```

## 题西林壁
#### 【宋】苏轼
```
横看成岭侧成峰，远近高低各不同。
不识庐山真面目，只缘身在此山中。
```

## 题临安邸
#### 【宋】林升
```
山外青山楼外楼，西湖歌舞几时休。
暖风熏得游人醉，直把杭州作汴州。
```

## [登科后](https://baike.baidu.com/item/登科后)
#### 【唐】孟郊
```
昔日龌龊不足夸，今朝放荡思无涯。
春风得意马蹄疾，一日看尽长安花。
```

## [过故人庄](https://baike.baidu.com/item/过故人庄)
#### 【唐】孟浩然
```
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。
```

## 诗经·关雎
#### 《诗经·国风·周南》
```
关关雎鸠，在河之洲。窈窕淑女，君子好逑。
参差荇菜，左右流之。窈窕淑女，寤寐求之。
求之不得，寤寐思服。悠哉悠哉，辗转反侧。
参差荇菜，左右采之。窈窕淑女，琴瑟友之。
参差荇菜，左右芼之。窈窕淑女，钟鼓乐之。
```

## [望岳](https://baike.baidu.com/item/会当凌绝顶)
#### 【唐】杜甫
```
岱宗夫如何，齐鲁青未了。
造化钟神秀，阴阳割昏晓。
荡胸生层云，决眦入归鸟。
会当凌绝顶，一览众山小。
```

## 游子吟
#### 【唐】孟郊
```
慈母手中线，游子身上衣。
临行密密缝，意恐迟迟归。
谁言寸草心，报得三春晖。
```

## 梅花
#### 【北宋】王安石
```
墙角数枝梅，凌寒独自开。
遥知不是雪，为有暗香来。
```

## 示儿
#### 【宋】陆游
```
死去元知万事空，但悲不见九州同。
王师北定中原日，家祭无忘告乃翁。
```

## 泊秦淮
#### 【唐】杜牧
```
烟笼寒水月笼沙，夜泊秦淮近酒家。
商女不知亡国恨，隔江犹唱后庭花。
```

## 过华清宫
#### 【唐】杜牧
```
长安回望绣成堆，山顶千门次第开。
一骑红尘妃子笑，无人知是荔枝来。
```

## 无题 · 相见时难别亦难
#### 【唐】李商隐
```
相见时难别亦难，东风无力百花残。
春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。
蓬山此去无多路，青鸟殷勤为探看。
```

## 竹里馆
#### 【唐】王维
```
独坐幽篁里，弹琴复长啸。
深林人不知，明月来相照。
```

## 寒食
#### 【唐】韩翃(hóng)
```
春城无处不飞花，寒食东风御柳斜。
日暮汉宫传蜡烛，轻烟散入五侯家。
```

## 竹枝词
#### 【唐】刘禹锡
```
杨柳青青江水平，闻郎江上唱歌声。
东边日出西边雨，道是无晴却有晴。
```

## 滁州西涧
#### 【唐】韦应物
```
独怜幽草涧边生，上有黄鹂深树鸣。
春潮带雨晚来急，野渡无人舟自横。
```

## 饮湖上初晴后雨
#### 【宋】苏轼
```
水光潋滟晴方好，山色空濛雨亦奇。
欲把西湖比西子，淡妆浓抹总相宜。
```

## 惠崇春江晚景
#### 【宋】苏轼
```
竹外桃花三两枝，春江水暖鸭先知。
蒌蒿满地芦芽短，正是河豚欲上时。
```

## 小池
#### 【宋】杨万里
```
泉眼无声惜细流，树阴照水爱晴柔。
小荷才露尖尖角，早有蜻蜓立上头。
```

## 鸟鸣涧
#### 【唐】王维
```
人闲桂花落，夜静春山空。
月出惊山鸟，时鸣春涧中。
```

## 望洞庭
#### 【唐】刘禹锡
```
湖光秋月两相和，潭面无风镜未磨。
遥望洞庭山水翠，白银盘里一青螺。
```

## 浪淘沙·九曲黄河万里沙
#### 【唐】刘禹锡
```
九曲黄河万里沙，浪淘风簸自天涯。
如今直上银河去，同到牵牛织女家。
```

## 秋夕
#### 【唐】杜牧
```
银烛秋光冷画屏，轻罗小扇扑流萤。
天阶夜色凉如水，坐看牵牛织女星。
```

## 绝句 - 其一
#### 【唐】杜甫
```
迟日江山丽，春风花草香。
泥融飞燕子，沙暖睡鸳鸯。
```

## 逢雪宿芙蓉山主人
#### 【唐】刘长卿
```
日暮苍山远，天寒白屋贫。
柴门闻犬吠，风雪夜归人。
```

## 己亥杂诗
#### 【清】龚自珍
```
九州生气恃风雷，万马齐喑究可哀。
我劝天公重抖擞，不拘一格降人才。
```

## 元日
#### 【宋】王安石
```
爆竹声中一岁除，春风送暖入屠苏。
千门万户曈曈日，总把新桃换旧符。
```

## 墨梅
#### 【元】王冕
```
吾家洗砚池头树，朵朵花开淡墨痕。
不要人夸好颜色，只留清气满乾坤。
```

## 竹石
#### 【清】郑燮
```
咬定青山不放松，立根原在破岩中。
千磨万击还坚劲，任尔东西南北风。
```

## 春日
#### 【宋】朱熹
```
胜日寻芳泗水滨，无边光景一时新。
等闲识得东风面，万紫千红总是春。
```

## [古朗月行](https://baike.baidu.com/item/古朗月行)
#### 【唐】李白
```
小时不识月，呼作白玉盘。
又疑瑶台镜，飞在青云端。
仙人垂两足，桂树何团团。
白兔捣药成，问言与谁餐。
蟾蜍蚀圆影，大明夜已残。
羿昔落九乌，天人清且安。
阴精此沦惑，去去不足观。
忧来其如何，凄怆摧心肝。
```

## 游园不值
#### 【南宋】叶绍翁
```
应怜屐齿印苍苔，小扣柴扉久不开。
春色满园关不住，一枝红杏出墙来。
```

## [行路难 其一](https://baike.baidu.com/item/行路难三首/2864251?fromtitle=行路难&fromid=806630)
#### 【唐】李白
```
金樽清酒斗十千，玉盘珍羞直万钱。
停杯投箸不能食，拔剑四顾心茫然。
欲渡黄河冰塞川，将登太行雪满山。
闲来垂钓碧溪上，忽复乘舟梦日边。
行路难，行路难，多岐路，今安在。
长风破浪会有时，直挂云帆济沧海。
```

## [满江红·怒发冲冠](https://baike.baidu.com/item/满江红·怒发冲冠/8852069)
#### 【宋】岳飞
```
怒发冲冠，凭阑处潇潇雨歇。
抬望眼，仰天长啸，壮怀激烈。
三十功名尘与土，八千里路云和月。
莫等闲白了少年头，空悲切。

靖康耻，犹未雪，臣子恨，何时灭。
驾长车，踏破贺兰山缺。
壮志饥餐胡虏肉，笑谈渴饮匈奴血。
待从头收拾旧山河，朝天阙。
```

## 登乐游原
#### 【唐】李商隐
```
向晚意不适，驱车登古原。
夕阳无限好，只是近黄昏。
```

## [赤壁](https://baike.baidu.com/item/赤壁/9108080)
#### 【唐】杜牧
```
折戟沉沙铁未销，自将磨洗认前朝。
东风不与周郎便，铜雀春深锁二乔。
```

## [念奴娇·赤壁怀古](https://baike.baidu.com/item/念奴娇·赤壁怀古/847153)
#### 【宋】苏轼
```
大江东去，浪淘尽，千古风流人物。
故垒西边，人道是，三国周郎赤壁。
乱石穿空，惊涛拍岸，卷起千堆雪。
江山如画，一时多少豪杰。

遥想公瑾当年，小乔初嫁了，
雄姿英发，羽扇纶巾，谈笑间，樯橹灰飞烟灭。
故国神游，多情应笑我，早生华发。
人间如梦，一樽还酹江月。
```

## [白雪歌送武判官归京 节选](https://baike.baidu.com/item/白雪歌送武判官归京/2803665)
#### 【唐】岑参
```
北风卷地白草折，胡天八月即飞雪。
忽如一夜春风来，千树万树梨花开。
```

## [早春呈水部张十八员外](https://baike.baidu.com/item/早春呈水部张十八员外)
#### 【唐】韩愈
```
天街小雨润如酥，草色遥看近却无。
最是一年春好处，绝胜烟柳满皇都。
```

## [约客](https://baike.baidu.com/item/约客/93037)
#### 【南宋】赵师秀
```
黄梅时节家家雨，青草池塘处处蛙。
有约不来过夜半，闲敲棋子落灯花。
```

## [将进酒](https://baike.baidu.com/item/将进酒)
#### 【唐】李白
```
君不见，黄河之水天上来，奔流到海不复回。
君不见，高堂明镜悲白发，朝如青丝暮成雪。

人生得意须尽欢，莫使金樽空对月。
天生我材必有用，千金散尽还复来。
烹羊宰牛且为乐，会须一饮三百杯。

岑夫子，丹丘生，将进酒，杯莫停。
与君歌一曲，请君为我倾耳听。

钟鼓馔玉不足贵，但愿长醉不复醒。
古来圣贤皆寂寞，惟有饮者留其名。
陈王昔时宴平乐，斗酒十千恣欢谑。
主人何为言少钱，径须沽取对君酌。

五花马，千金裘，呼儿将出换美酒，与尔同销万古愁。
```

## [石灰吟](https://baike.baidu.com/item/石灰吟)
#### 【明】于谦
```
千锤万凿出深山，烈火焚烧若等闲。
粉骨碎身全不怕，要留清白在人间。
```

## [钱塘湖春行](https://baike.baidu.com/item/钱塘湖春行)
#### 【唐】白居易
```
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。
```

## [闻官军收河南河北](https://baike.baidu.com/item/闻官军收河南河北)
#### 【唐】杜甫
```
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。
```

## [酬乐天扬州初逢席上见赠](https://baike.baidu.com/item/酬乐天扬州初逢席上见赠)
#### 【唐】刘禹锡
```
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。
```

## [使至塞上](https://baike.baidu.com/item/使至塞上/2793889)
#### 【唐】王维
```
单车欲问边，属国过居延。
征蓬出汉塞，归雁入胡天
大漠孤烟直，长河落日圆。
萧关逢候骑，都护在燕然。
```

## [杂诗三首·其二](https://baike.baidu.com/item/杂诗三首·其二)
#### 【唐】王维
```
君自故乡来，应知故乡事。
来日绮窗前，寒梅著(zhuó)花未。
```

## [雁门太守行](https://baike.baidu.com/item/雁门太守行/2881221)
#### 【唐】李贺
```
黑云压城城欲摧，甲光向日金鳞开。
角声满天秋色里，塞上燕脂凝夜紫。
半卷红旗临易水，霜重鼓寒声不起。
报君黄金台上意，提携玉龙为君死。
```

## 嫦娥
#### 【唐】李商隐
```
云母屏风烛影深，长河渐落晓星沉。
嫦娥应悔偷灵药，碧海青天夜夜心。
```

## [马诗·其五](https://baike.baidu.com/item/马诗)
#### 【唐】李贺
```
大漠沙如雪，燕山月似钩。
何当金络脑，快走踏清秋。
```

## [沁园春·雪](https://baike.baidu.com/item/沁园春·雪/1410627)
#### 【现代】毛泽东
```
北国风光，千里冰封，万里雪飘。
望长城内外，惟余莽莽；大河上下，顿失滔滔。
山舞银蛇，原驰蜡象，欲与天公试比高。
须晴日，看红装素裹，分外妖娆。

江山如此多娇，引无数英雄竞折腰。
惜秦皇汉武，略输文采；唐宗宋祖，稍逊风骚。
一代天骄，成吉思汗，只识弯弓射大雕。
俱往矣，数风流人物，还看今朝。
```

## 次北固山下
#### 【唐】王湾
```
客路青山外，行舟绿水前。
潮平两岸阔，风正一帆悬。
海日生残夜，江春入旧年。
乡书何处达，归雁洛阳边。
```

## [游山西村](https://baike.baidu.com/item/游山西村/5834615)
#### 【南宋】陆游
```
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。
```

## [白鹿洞二首 其一](https://baike.baidu.com/item/白鹿洞二首)
#### 【五代】王贞白
```
读书不觉已春深，一寸光阴一寸金。
不是道人来引笑，周情孔思正追寻。
```

## 增广贤文 节选
#### 《明代儿童启蒙书目》
```
一寸光阴一寸金，寸金难买寸光阴。
黑发不知勤学早，转眼便是白头翁。
```

## 望月怀远
#### 【唐】张九龄
```
海上生明月，天涯共此时。
情人怨遥夜，竟夕起相思。
灭烛怜光满，披衣觉露滋。
不堪盈手赠，还寝梦佳期。
```

## [秋夜将晓出篱门迎凉有感 其二](https://baike.baidu.com/item/秋夜将晓出篱门迎凉有感二首/13023903)
#### 【南宋】陆游
```
三万里河东入海，五千仞岳上摩天。
遗民泪尽胡尘里，南望王师又一年。
```

## 食荔枝
#### 【宋】苏轼
```
罗浮山下四时春，芦橘杨梅次第新；
日啖荔枝三百颗，不辞长作岭南人。
```

## 怨情
#### 【唐】李白
```
美人卷珠帘，深坐颦蛾眉。
但见泪痕湿，不知心恨谁。
```

## [卜算子·咏梅](https://baike.baidu.com/item/卜算子·咏梅/124232)
#### 【现代】毛泽东
##### 读陆游咏梅词，反其义而用之。
```
风雨送春归，飞雪迎春到。
已是悬崖百丈冰，犹有花枝俏。

俏也不争春，只把春来报。
待到山花烂漫时，她在丛中笑。
```

## [卜算子·咏梅](https://baike.baidu.com/item/卜算子·咏梅/139)
#### 【南宋】陆游
```
驿外断桥边，寂寞开无主。
已是黄昏独自愁，更著风和雨。

无意苦争春，一任群芳妒。
零落成泥碾作尘，只有香如故。
```

## [小儿垂钓](https://baike.baidu.com/item/小儿垂钓)
#### 【唐】胡令能
```
蓬头稚子学垂纶，侧坐莓苔草映身。
路人借问遥招手，怕得鱼惊不应人。
```

## 池上 其二
#### 【唐】白居易
```
小娃撑小艇，偷采白莲回。
不解藏踪迹，浮萍一道开。
```

## [夏日绝句](https://baike.baidu.com/item/夏日绝句/9245)
#### 【宋】李清照
```
生当作人杰，死亦为鬼雄。
至今思项羽，不肯过江东。
```

## 蜂
#### 【唐】罗隐
```
不论平地与山尖，无限风光尽被占。
采得百花成蜜后，为谁辛苦为谁甜？
```

## 江上渔者
#### 【宋】范仲淹
```
江上往来人，但爱鲈鱼美。
君看一叶舟，出没风波里。
```

## [书湖阴先生壁 其一](https://baike.baidu.com/item/书湖阴先生壁二首/296524)
#### 【北宋】王安石
```
茅檐长扫净无苔，花木成畦手自栽。
一水护田将绿绕，两山排闼送青来。
```

## [六月二十七日望湖楼醉书 其一](https://baike.baidu.com/item/六月二十七日望湖楼醉书五首/4867093)
#### 【宋】苏轼
```
黑云翻墨未遮山，白雨跳珠乱入船。
卷地风来忽吹散，望湖楼下水如天。
```

## [破阵子·为陈同甫赋壮词以寄](https://baike.baidu.com/item/破阵子·为陈同甫赋壮词以寄)
#### 【南宋】辛弃疾
```
醉里挑灯看剑，梦回吹角连营。
八百里分麾下炙，五十弦翻塞外声。沙场秋点兵。

马作的卢飞快，弓如霹雳弦惊。
了却君王天下事，赢得生前身后名。可怜白发生。
```

## [南乡子·登京口北固亭有怀](https://baike.baidu.com/item/南乡子·登京口北固亭有怀/5765861)
#### 【南宋】辛弃疾
```
何处望神州？满眼风光北固楼。
千古兴亡多少事？悠悠。不尽长江滚滚流。

年少万兜鍪，坐断东南战未休。
天下英雄谁敌手？曹刘。生子当如孙仲谋。
```

## [夏日田园杂兴 其一](https://baike.baidu.com/item/夏日田园杂兴)
#### 【宋】范成大
```
梅子金黄杏子肥，麦花雪白菜花稀。
日长篱落无人过，唯有蜻蜓蛱蝶飞。
```

## [夏日田园杂兴 其二](https://baike.baidu.com/item/夏日田园杂兴)
#### 【宋】范成大
```
昼出耘田夜绩麻，村庄儿女各当家。
童孙未解供耕织，也傍桑阴学种瓜。
```

## [乡村四月](https://baike.baidu.com/item/乡村四月)
#### 【南宋】翁卷
```
绿遍山原白满川，子规声里雨如烟。
乡村四月闲人少，才了蚕桑又插田。
```

## [村居](https://baike.baidu.com/item/村居/2240609)
#### 【清】高鼎
```
草长莺飞二月天，拂堤杨柳醉春烟。
儿童散学归来早，忙趁东风放纸鸢。
```

## [天净沙·秋思](https://baike.baidu.com/item/天净沙·秋思/3411320)
#### 元曲作家 马致远
```
枯藤老树昏鸦，小桥流水人家，古道西风瘦马。
夕阳西下，断肠人在天涯。
```

## [七律·长征](https://baike.baidu.com/item/七律·长征)
#### 【现代】毛泽东
```
红军不怕远征难，万水千山只等闲。
五岭逶迤腾细浪，乌蒙磅礴走泥丸。
金沙水拍云崖暖，大渡桥横铁索寒。
更喜岷山千里雪，三军过后尽开颜。
```

## [青玉案·元夕](https://baike.baidu.com/item/青玉案·元夕/2582543)
#### 【南宋】辛弃疾
```
东风夜放花千树，更吹落，星如雨。
宝马雕车香满路。凤箫声动，玉壶光转，一夜鱼龙舞。

蛾儿雪柳黄金缕，笑语盈盈暗香去。
众里寻他千百度。蓦然回首，那人却在，灯火阑珊处。
```

## [二十四节气歌](https://baike.baidu.com/item/二十四节气歌)
#### 佚名
```
春雨惊春清谷天，夏满芒夏暑相连。
秋处露秋寒霜降，冬雪雪冬小大寒。
每月两节不变更，最多相差一两天。
上半年来六廿一，下半年是八廿三。
```

## [水调歌头·明月几时有](https://baike.baidu.com/item/水调歌头·明月几时有)
#### 【宋】苏轼
##### 丙辰中秋，欢饮达旦，大醉，作此篇，兼怀子由。
```
明月几时有，把酒问青天。
不知天上宫阙，今夕是何年？
我欲乘风归去，又恐琼楼玉宇，高处不胜寒。
起舞弄清影，何似在人间！

转朱阁，低绮户，照无眠。
不应有恨，何事长向别时圆？
人有悲欢离合，月有阴晴圆缺，此事古难全。
但愿人长久，千里共婵娟。
```

## [大风歌](https://baike.baidu.com/item/大风歌/14542)
#### 【汉】刘邦
```
大风起兮云飞扬，威加海内兮归故乡，安得猛士兮守四方！
```

## [长干行二首 其一节选](https://baike.baidu.com/item/长干行二首/3544094)
#### 【唐】李白
```
郎骑竹马来，绕床弄青梅。
同居长干里，两小无嫌猜。
```

## [所见](https://baike.baidu.com/item/所见/2921061)
#### 清代：袁枚
```
牧童骑黄牛，歌声振林樾。
意欲捕鸣蝉，忽然闭口立。
```

## [赠刘景文](https://baike.baidu.com/item/赠刘景文/2822413)
#### 【宋】苏轼
```
荷尽已无擎雨盖，菊残犹有傲霜枝。
一年好景君须记，最是橙黄橘绿时。
```

## [观书有感](https://so.gushiwen.org/shiwenv_4c1364cb1da5.aspx)
#### 【宋】朱熹
```
半亩方塘一鉴开，天光云影共徘徊。
问渠那得清如许？为有源头活水来。
```

## [定风波·莫听穿林打叶声](https://baike.baidu.com/item/定风波·莫听穿林打叶声/2807984)
#### 【北宋】苏轼
##### 三月七日，沙湖道中遇雨。雨具先去，同行皆狼狈，余独不觉，已而遂晴，故作此词。
```
莫听穿林打叶声，何妨吟啸且徐行。
竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。
回首向来萧瑟处，归去，也无风雨也无晴。
```

## [劝学](https://baike.baidu.com/item/劝学/2587726)
#### 【唐】颜真卿
```
三更灯火五更鸡，正是男儿读书时。
黑发不知勤学早，白首方悔读书迟。
```

## [闻王昌龄左迁龙标遥有此寄](https://baike.baidu.com/item/闻王昌龄左迁龙标遥有此寄/2806510)
#### 【唐】李白
```
杨花落尽子规啼，闻道龙标过五溪。
我寄愁心与明月，随风直到夜郎西。
```

## [夜雨寄北](https://so.gushiwen.org/shiwenv_e46c43d13b97.aspx)
#### 【唐】李商隐
```
君问归期未有期，巴山夜雨涨秋池。
何当共剪西窗烛，却话巴山夜雨时。
```

## 清平乐·六盘山
#### 【现代】毛泽东
```
天高云淡，望断南飞雁。
不到长城非好汉，屈指行程二万。
六盘山上高峰，红旗漫卷西风。
今日长缨在手，何时缚住苍龙？
```

## 忆秦娥·娄山关
#### 【现代】毛泽东
```
西风烈，长空雁叫霜晨月。
霜晨月，马蹄声碎，喇叭声咽。
雄关漫道真如铁，而今迈步从头越。
从头越，苍山如海，残阳如血。
```

## 采桑子·重阳
#### 【现代】毛泽东
```
人生易老天难老，岁岁重阳。今又重阳，战地黄花分外香。
一年一度秋风劲，不似春光。胜似春光，廖廓江天万里霜。
```

## 七律·人民解放军占领南京
#### 【现代】毛泽东
```
钟山风雨起苍黄，百万雄师过大江。
虎踞龙盘今胜昔，天翻地覆慨而慷。
宜将剩勇追穷寇，不可沽名学霸王。
天若有情天亦老，人间正道是沧桑。
```

## 沁园春·长沙
#### 【现代】毛泽东
```
独立寒秋，湘江北去，橘子洲头。
看万山红遍，层林尽染；漫江碧透，百舸争流。
鹰击长空，鱼翔浅底，万类霜天竞自由。
怅寥廓，问苍茫大地，谁主沉浮？

携来百侣曾游，忆往昔峥嵘岁月稠。
恰同学少年，风华正茂；书生意气，挥斥方遒。
指点江山，激扬文字，粪土当年万户侯。
曾记否，到中流击水，浪遏飞舟？
```

## [画鸡](https://baike.baidu.com/item/画鸡)
#### 【明】 唐寅
```
头上红冠不用裁，满身雪白走将来。
平生不敢轻言语，一叫千门万户开。
```

## [观沧海](https://so.gushiwen.org/shiwenv_630c04c81858.aspx)
#### 【汉】曹操
```
东临碣石，以观沧海。
水何澹澹，山岛竦峙。
树木丛生，百草丰茂。
秋风萧瑟，洪波涌起。
日月之行，若出其中；
星汉灿烂，若出其里。
幸甚至哉，歌以咏志。
```

## [题破山寺后禅院](https://so.gushiwen.org/shiwenv_e2890c61279c.aspx)
#### 【唐】常建
```
清晨入古寺，初日照高林。
曲径通幽处，禅房花木深。
山光悦鸟性，潭影空人心。
万籁此俱寂，但余钟磬音。
```

## [浣溪沙](https://so.gushiwen.org/shiwenv_eda29e11ff49.aspx)
#### 【北宋】晏殊
```
一曲新词酒一杯，去年天气旧亭台。夕阳西下几时回？
无可奈何花落去，似曾相识燕归来。小园香径独徘徊。
```

## [如梦令·常记溪亭日暮](https://baike.baidu.com/item/如梦令·常记溪亭日暮)
#### 【宋】李清照
```
常记溪亭日暮，沉醉不知归路。
兴尽晚回舟，误入藕花深处。
争渡，争渡，惊起一滩鸥鹭。
```

## [木兰辞](https://baike.baidu.com/item/木兰诗/1307816?fromtitle=木兰辞)
#### 北朝民歌
```
唧唧复唧唧，木兰当户织。
不闻机杼(zhù)声，惟闻女叹息。
问女何所思？问女何所忆？
女亦无所思，女亦无所忆。

昨夜见军帖(tiě)，可汗(kèhán)大点兵。
军书十二卷，卷卷有爷名。
阿爷无大儿，木兰无长兄。
愿为市鞍马(ān)，从此替爷征。

东市买骏马，西市买鞍鞯(jiān)，
南市买辔(pèi)头，北市买长鞭。

朝辞爷娘去，暮宿黄河边。
不闻爷娘唤女声，但闻黄河流水鸣溅(jiān)溅。
旦辞黄河去，暮至黑山头。
不闻爷娘唤女声，但闻燕山胡骑(jì)声啾(jiū)啾。

万里赴戎(róng)机，关山度若飞。
朔(shuò)气传金柝(tuò)，寒光照铁衣。
将军百战死，壮士十年归。

归来见天子，天子坐明堂。
策勋十二转(zhuǎn)，赏赐百千强。
可汗问所欲，木兰不用尚书郎，
愿驰千里足，送儿还故乡。

爷娘闻女来，出郭相扶将；
阿姊(zǐ)闻妹来，当户理红妆(zhuāng)；
小弟闻姊来，磨刀霍霍(huò)向猪羊。

开我东阁门，坐我西阁床，
脱我战时袍，著(zhuó)我旧时裳。
当窗理云鬓(bìn)，对镜帖(tiē)花黄。
出门看火伴，火伴皆惊惶，
同行十二年，不知木兰是女郎。

雄兔脚扑朔(shuò)，雌兔眼迷离，
双兔傍(bàng)地走，安能辨我是雄雌？
```

## [论诗](https://so.gushiwen.org/shiwenv_c1e5416e8000.aspx)
#### 清代: 赵翼
```
李杜诗篇万口传，至今已觉不新鲜。
江山代有才人出，各领风骚数百年。
```

## [饮酒·其五](https://so.gushiwen.org/shiwenv_5b90a9bb5230.aspx)
#### 【东晋】陶渊明
```
结庐在人境，而无车马喧。
问君何能尔？心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辨已忘言。
```

## [十一月四日风雨大作](https://so.gushiwen.org/shiwenv_38c4a0c84fe9.aspx)
#### 【南宋】陆游
<!-- 风卷江湖雨暗村，四山声作海涛翻。
溪柴火软蛮毡暖，我与狸奴不出门。 -->
```
僵卧孤村不自哀，尚思为国戍轮台。
夜阑卧听风吹雨，铁马冰河入梦来。
```

## 江畔独步寻花 其五
#### 【唐】杜甫
```
黄师塔前江水东，春光懒困倚微风。
桃花一簇开无主，可爱深红爱浅红。
```

## [关山月](https://so.gushiwen.org/shiwenv_b12f5b4193fd.aspx)
#### 【唐】李白
```
明月出天山，苍茫云海间。
长风几万里，吹度玉门关。
汉下白登道，胡窥青海湾。
由来征战地，不见有人还。
戍客望边邑，思归多苦颜。
高楼当此夜，叹息未应闲。
```

## [过零丁洋](https://so.gushiwen.org/shiwenv_5796865dca4a.aspx)
#### 【南宋】文天祥
```
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死？留取丹心照汗青。
```

## [山坡羊·潼关怀古](https://so.gushiwen.org/shiwenv_1bd53945715b.aspx)
#### 元代: 张养浩
```
峰峦如聚，波涛如怒，山河表里潼关路。
望西都，意踌躇。
伤心秦汉经行处，宫阙万间都做了土。
兴，百姓苦；亡，百姓苦！
```

## [从军行](https://so.gushiwen.org/shiwenv_43b3cbe749a9.aspx)
#### 【唐】杨炯
```
烽火照西京，心中自不平。
牙璋辞凤阙，铁骑绕龙城。
雪暗凋旗画，风多杂鼓声。
宁为百夫长，胜作一书生。
```

## [端午即事](https://baike.baidu.com/item/端午即事/7131509)
#### 【南宋】文天祥
```
五月五日午，赠我一枝艾。
故人不可见，新知万里外。
丹心照夙昔，鬓发日已改。
我欲从灵均，三湘隔辽海。
```

## [诗经·蒹葭(jiān jiā)](https://baike.baidu.com/item/诗经·蒹葭)
#### 《诗经·秦风》
```
蒹葭苍苍，白露为霜。所谓伊人，在水一方。
溯洄从之，道阻且长。溯游从之，宛在水中央。

蒹葭萋萋，白露未晞。所谓伊人，在水之湄。
溯洄从之，道阻且跻。溯游从之，宛在水中坻。

蒹葭采采，白露未已。所谓伊人，在水之涘。
溯洄从之，道阻且右。溯游从之，宛在水中沚。
```

## [茅屋为秋风所破歌](https://so.gushiwen.org/shiwenv_8e9ecc95d6a4.aspx)
#### 【唐】杜甫
```
八月秋高风怒号，卷我屋上三重茅。
茅飞渡江洒江郊，高者挂罥长林梢，下者飘转沉塘坳。
南村群童欺我老无力，忍能对面为盗贼，公然抱茅入竹去。
唇焦口燥呼不得，归来倚杖自叹息。
俄顷风定云墨色，秋天漠漠向昏黑。
布衾多年冷似铁，娇儿恶卧踏里裂。
床头屋漏无干处，雨脚如麻未断绝。
自经丧乱少睡眠，长夜沾湿何由彻？
安得广厦千万间，大庇天下寒士俱欢颜，风雨不动安如山。
呜呼！何时眼前突兀见此屋，吾庐独破受冻死亦足！
```

## [己亥杂诗](https://so.gushiwen.org/shiwenv_d78d2dc95f06.aspx)
#### 清代: 龚自珍
```
浩荡离愁白日斜，吟鞭东指即天涯。
落红不是无情物，化作春泥更护花。
```

## [走马川行奉送封大夫出师西征](https://so.gushiwen.org/shiwenv_ad4d98d510ea.aspx)
#### 【唐】岑参
```
君不见走马川行雪海边，平沙莽莽黄入天。
轮台九月风夜吼，一川碎石大如斗，随风满地石乱走。
匈奴草黄马正肥，金山西见烟尘飞，汉家大将西出师。
将军金甲夜不脱，半夜军行戈相拨，风头如刀面如割。
马毛带雪汗气蒸，五花连钱旋作冰，幕中草檄砚水凝。
虏骑闻之应胆慑，料知短兵不敢接，车师西门伫献捷。
```

## [江城子·密州出猎](https://baike.baidu.com/item/江城子·密州出猎)
#### 【北宋】苏轼
```
老夫聊发少年狂，左牵黄，右擎苍，
锦帽貂裘，千骑卷平冈。
为报倾城随太守，亲射虎，看孙郎。

酒酣胸胆尚开张，鬓微霜，又何妨！
持节云中，何日遣冯唐？
会挽雕弓如满月，西北望，射天狼。
```

## [菩萨蛮·书江西造口壁](https://baike.baidu.com/item/菩萨蛮·书江西造口壁/6978208)
#### 【南宋】辛弃疾
```
郁孤台下清江水，中间多少行人泪。
西北望长安，可怜无数山。
青山遮不住，毕竟东流去。
江晚正愁余，山深闻鹧鸪。
```

## [生查子·元夕](https://baike.baidu.com/item/生查子·元夕)
#### 【宋】欧阳修
```
去年元夜时，花市灯如昼。
月上柳梢头，人约黄昏后。
今年元夜时，月与灯依旧。
不见去年人，泪湿春衫袖。
```

## [永遇乐·京口北固亭怀古](https://baike.baidu.com/item/永遇乐·京口北固亭怀古)
#### 【南宋】辛弃疾
```
千古江山，英雄无觅，孙仲谋处。
舞榭歌台，风流总被雨打风吹去。
斜阳草树，寻常巷陌，人道寄奴曾住。
想当年，金戈铁马，气吞万里如虎。

元嘉草草，封狼居胥，赢得仓皇北顾。
四十三年，望中犹记，烽火扬州路。
可堪回首，佛狸祠下，一片神鸦社鼓。
凭谁问，廉颇老矣，尚能饭否？
```

## [西江月·夜行黄沙道中](https://baike.baidu.com/item/西江月·夜行黄沙道中)
#### 【南宋】辛弃疾
```
明月别枝惊鹊，清风半夜鸣蝉。
稻花香里说丰年，听取蛙声一片。

七八个星天外，两三点雨山前。
旧时茅店社林边，路转溪桥忽见。
```

# 七言律诗

## [书愤五首·其一](https://baike.baidu.com/item/书愤/1059791)
#### 【南宋】陆游
```
早岁那知世事艰，中原北望气如山。
楼船夜雪瓜洲渡，铁马秋风大散关。
塞上长城空自许，镜中衰鬓已先斑。
出师一表真名世，千载谁堪伯仲间！
```

## [临安春雨初霁](https://baike.baidu.com/item/临安春雨初霁)
#### 【南宋】陆游
```
世味年来薄似纱，谁令骑马客京华？
小楼一夜听春雨，深巷明朝卖杏花。
矮纸斜行闲作草，晴窗细乳戏分茶。
素衣莫起风尘叹，犹及清明可到家。
```

## [锦瑟](https://baike.baidu.com/item/锦瑟)
#### 【唐】李商隐
```
锦瑟无端五十弦，一弦一柱思华年。
庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。
此情可待成追忆，只是当时已惘然。
```

## [登高](https://baike.baidu.com/item/登高/7605079)
#### 【唐】杜甫
```
风急天高猿啸哀，渚清沙白鸟飞回。
无边落木萧萧下，不尽长江滚滚来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。
```

## [登金陵凤凰台](https://baike.baidu.com/item/登金陵凤凰台)
#### 【唐】李白
```
凤凰台上凤凰游，凤去台空江自流。
吴宫花草埋幽径，晋代衣冠成古丘。
三山半落青天外，二水中分白鹭洲。
总为浮云能蔽日，长安不见使人愁。
```

## [蜀相](https://baike.baidu.com/item/蜀相/160949)
#### 【唐】杜甫
```
丞相祠堂何处寻，锦官城外柏森森。
映阶碧草自春色，隔叶黄鹂空好音。
三顾频烦天下计，两朝开济老臣心。
出师未捷身先死，长使英雄泪满襟。
```

## 自嘲
#### 【近代】鲁迅
```
运交华盖欲何求，未敢翻身已碰头。
破帽遮颜过闹市，漏船载酒泛中流。
横眉冷对千夫指，俯首甘为孺子牛。
躲进小楼成一统，管他冬夏与春秋。
```

## 离思五首·其四
#### 【唐】元稹
```
曾经沧海难为水，除却巫山不是云。
取次花丛懒回顾，半缘修道半缘君。
```

## 送友人
#### 【唐】李白
```
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。
```

## 终南别业
#### 【唐】王维
```
中岁颇好道，晚家南山陲。
兴来每独往，胜事空自知。
行到水穷处，坐看云起时。
偶然值林叟，谈笑无还期。
```

## 月夜忆舍弟
#### 【唐】杜甫
```
戍鼓断人行，边秋一雁声。
露从今夜白，月是故乡明。
有弟皆分散，无家问死生。
寄书长不达，况乃未休兵。
```

## 自题小像
#### 【近代】鲁迅
```
灵台无计逃神矢，风雨如磐暗故园。
寄意寒星荃不察，我以我血荐轩辕。
```

## [正月十五夜](https://baike.baidu.com/item/正月十五夜/233086)
#### 【唐】苏味道
```
火树银花合，星桥铁锁开。
暗尘随马去，明月逐人来。
游妓皆秾李，行歌尽落梅。
金吾不禁夜，玉漏莫相催。
```

## [塞下曲](https://so.gushiwen.org/shiwenv_8c19637abf6f.aspx)
#### 【唐】李白
```
五月天山雪，无花只有寒。
笛中闻折柳，春色未曾看。
晓战随金鼓，宵眠抱玉鞍。
愿将腰下剑，直为斩楼兰。
```

## [神童诗 节选](https://baike.baidu.com/item/神童诗)
#### 【宋】汪洙
```
天子重英豪，文章教尔曹。
万般皆下品，惟有读书高。
少小须勤学，文章可立身。
满朝朱紫贵，尽是读书人。
学问勤中得，萤窗万卷书。
三冬今足用，谁笑腹空虚。
自小多才学，平生志气高。
别人怀宝剑，我有笔如刀。
```

## 三衢道中
#### 【宋】曾几
```
梅子黄时日日晴，小溪泛尽却山行。
绿阴不减来时路，添得黄鹂四五声。
```

## [房兵曹胡马诗](https://baike.baidu.com/item/房兵曹胡马诗/1215561?fromtitle=房兵曹胡马&fromid=2808018)
#### 【唐】杜甫
```
胡马大宛名，锋棱瘦骨成。
竹批双耳峻，风入四蹄轻。
所向无空阔，真堪托死生。
骁腾有如此，万里可横行。
```

## [石壕吏](https://baike.baidu.com/item/石壕吏)
#### 【唐】杜甫
```
暮投石壕村，有吏夜捉人。老翁逾墙走，老妇出门看。
吏呼一何怒，妇啼一何苦。听妇前致词，三男邺城戍。
一男附书至，二男新战死。存者且偷生，死者长已矣。
室中更无人，惟有乳下孙。有孙母未去，出入无完裙。
老妪力虽衰，请从吏夜归。急应河阳役，犹得备晨炊。
夜久语声绝，如闻泣幽咽。天明登前途，独与老翁别。
```

## [塞下曲·其二](https://baike.baidu.com/item/和张仆射塞下曲六首/12712371)
#### 【唐】卢纶
```
林暗草惊风，将军夜引弓。
平明寻白羽，没在石棱中。
```

## [问刘十九](https://baike.baidu.com/item/问刘十九)
#### 【唐】白居易
```
绿蚁新醅酒，红泥小火炉。
晚来天欲雪，能饮一杯无。
```

## 垓下歌
#### 【秦】项羽
```
力拔山兮气盖世。时不利兮骓不逝。
骓不逝兮可奈何！虞兮虞兮奈若何！
```

## 李延年歌
#### 【汉】李延年
```
北方有佳人，绝世而独立。
一顾倾人城，再顾倾人国。
宁不知倾城与倾国？佳人难再得。
```

## 行行重行行
#### 【汉】佚名
```
行行重行行，与君生别离。
相去万余里，各在天一涯。
道路阻且长，会面安可知？
胡马依北风，越鸟巢南枝。
相去日已远，衣带日已缓。
浮云蔽白日，游子不顾返。
思君令人老，岁月忽已晚。
弃捐勿复道，努力加餐饭。
```

## 春江花月夜
#### 【唐】张若虚
```
春江潮水连海平，海上明月共潮生。
滟滟随波千万里，何处春江无月明！

江流宛转绕芳甸，月照花林皆似霰。
空里流霜不觉飞，汀上白沙看不见。

江天一色无纤尘，皎皎空中孤月轮。
江畔何人初见月？江月何年初照人？

人生代代无穷已，江月年年只相似。
不知江月待何人，但见长江送流水。

白云一片去悠悠，青枫浦上不胜愁。
谁家今夜扁舟子？何处相思明月楼？

可怜楼上月徘徊，应照离人妆镜台。
玉户帘中卷不去，捣衣砧上拂还来。

此时相望不相闻，愿逐月华流照君。
鸿雁长飞光不度，鱼龙潜跃水成文。

昨夜闲潭梦落花，可怜春半不还家。
江水流春去欲尽，江潭落月复西斜。

斜月沉沉藏海雾，碣石潇湘无限路。
不知乘月几人归，落月摇情满江树。
```

## [绝句 - 江碧鸟逾白](https://www.gushiwen.org/GuShiWen_655ac39abf.aspx)
#### 【唐】杜甫
```
江碧鸟逾白，山青花欲燃。
今春看又过，何日是归年？
```

## [春夜洛城闻笛](https://so.gushiwen.org/shiwenv_be1894114330.aspx)
#### 【唐】李白
```
谁家玉笛暗飞声，散入春风满洛城。
此夜曲中闻折柳，何人不起故园情。
```

## 渡荆门送别
#### 【唐】李白
```
渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。
```

## [登飞来峰](https://so.gushiwen.org/shiwenv_4a272f472fee.aspx)
#### 【宋】王安石
```
飞来山上千寻塔，闻说鸡鸣见日升。
不畏浮云遮望眼，自缘身在最高层。
```

## 陋室铭
#### 唐·刘禹锡
```
山不在高，有仙则名。
水不在深，有龙则灵。
斯是陋室，惟吾德馨。
苔痕上阶绿，草色入帘青。
谈笑有鸿儒，往来无白丁。
可以调素琴，阅金经。
无丝竹之乱耳，无案牍之劳形。
南阳诸葛庐，西蜀子云亭。
孔子云：“何陋之有？”
```

### TODO

## 虞美人·春花秋月何时了
#### 【南唐】李煜
```
春花秋月何时了，往事知多少？
小楼昨夜又东风，故国不堪回首月明中！

雕栏玉砌应犹在，只是朱颜改。
问君能有几多愁？恰似一江春水向东流。
```

## [相见欢](https://so.gushiwen.org/shiwenv_804144e6b0dd.aspx)
#### 【南唐】李煜
```
无言独上西楼，月如钩。寂寞梧桐深院锁清秋。
剪不断，理还乱，是离愁。别是一般滋味在心头。
```

## [雨霖铃·寒蝉凄切](https://baike.baidu.com/item/雨霖铃·寒蝉凄切)
#### 【北宋】柳永
```
寒蝉凄切，对长亭晚，骤雨初歇。
都门帐饮无绪，留恋处，兰舟催发。
执手相看泪眼，竟无语凝噎。
念去去，千里烟波，暮霭沉沉楚天阔。

多情自古伤离别，更那堪冷落清秋节！
今宵酒醒何处？杨柳岸，晓风残月。
此去经年，应是良辰好景虚设。
便纵有千种风情，更与何人说？
```

## 鹊桥仙·纤云弄巧
#### 【宋】秦观
##### 秦观，被尊为婉约派一代词宗，北宋文学家、词人。他与黄庭坚、晁补之、张耒号称为“苏门四学士”，颇得苏轼赏识。因秦观屡得名师指点，又常与同道切磋，兼之天赋才情，所以他的文学成就灿然可观。
```
纤云弄巧，飞星传恨。
银汉迢迢暗度，金风玉露一相逢，便胜却人间无数。

柔情似水，佳期如梦。
忍顾鹊桥归路，两情若是久长时，又岂在朝朝暮暮？
```

## 长相思·山一程
#### 【清】纳兰性德
```
山一程，水一程，身向榆关那畔行，夜深千帐灯。
风一更，雪一更，聒碎乡心梦不成，故园无此声。
```

## [清平调 三首](https://so.gushiwen.org/shiwenv_170df91879a2.aspx)
#### 【唐】李白
```
云想衣裳花想容，春风拂槛露华浓。
若非群玉山头见，会向瑶台月下逢。

一枝红艳露凝香，云雨巫山枉断肠。
借问汉宫谁得似，可怜飞燕倚新妆。

名花倾国两相欢，常得君王带笑看。
解释春风无限恨，沉香亭北倚栏杆。
```

## [水调歌头·游泳](https://baike.baidu.com/item/水调歌头·游泳)
#### 【现代】毛泽东
```
才饮长沙水，又食武昌鱼。
万里长江横渡，极目楚天舒。
不管风吹浪打，胜似闲庭信步，今日得宽馀。
子在川上曰：逝者如斯夫！

风樯动，龟蛇静，起宏图。
一桥飞架南北，天堑变通途。
更立西江石壁，截断巫山云雨，高峡出平湖。
神女应无恙，当惊世界殊。
```

## 秋词
#### 【唐】刘禹锡
```
自古逢秋悲寂寥，我言秋日胜春朝。
晴空一鹤排云上，便引诗情到碧霄。
```

## 寒菊
#### 【宋】郑思肖
```
花开不并百花丛，独立疏篱趣未穷。
宁可枝头抱香死，何曾吹落北风中。
```

## 梅花绝句·其一
#### 【宋】陆游
```
闻道梅花坼晓风，雪堆遍满四山中。
何方可化身千亿，一树梅花一放翁。
```

## [宿新市徐公店](https://baike.baidu.com/item/宿新市徐公店二首)
#### 【宋】杨万里
```
篱落疏疏一径深，树头花落未成阴。
儿童急走追黄蝶，飞入菜花无处寻。
```

## 卖炭翁
#### 唐·白居易
```
卖炭翁，伐薪烧炭南山中。
满面尘灰烟火色，两鬓苍苍十指黑。
卖炭得钱何所营？身上衣裳口中食。
可怜身上衣正单，心忧炭贱愿天寒。
夜来城外一尺雪，晓驾炭车辗冰辙。
牛困人饥日已高，市南门外泥中歇。
翩翩两骑来是谁？黄衣使者白衫儿。
手把文书口称敕，回车叱牛牵向北。
一车炭，千余斤，宫使驱将惜不得。
半匹红绡一丈绫，系向牛头充炭直。
```

## [韩冬郎既席为诗 其一](https://baike.baidu.com/item/韩冬郎即席为诗，相送一座尽惊%E3%80%82他日余方追/14710790)
#### 【唐】李商隐
```
十岁裁诗走马成，冷灰残烛动离情。
桐花万里丹山路，雏凤清于老凤声。
```

## [如梦令·昨夜雨疏风骤](https://baike.baidu.com/item/如梦令·昨夜雨疏风骤)
#### 【南宋】李清照
##### 李清照，宋代女词人，婉约词派代表，有“千古第一才女”之称。所作词，前期多写其悠闲生活，后期多悲叹身世，情调感伤。
```
昨夜雨疏风骤，浓睡不消残酒。
试问卷帘人，却道海棠依旧。
知否，知否？应是绿肥红瘦。
```

## [一剪梅·红藕香残玉簟秋](https://baike.baidu.com/item/一剪梅·红藕香残玉簟秋)
#### 【南宋】李清照
```
红藕香残玉簟秋，轻解罗裳，独上兰舟。
云中谁寄锦书来，雁字回时，月满西楼。

花自飘零水自流，一种相思，两处闲愁。
此情无计可消除，才下眉头，却上心头。
```

## 蝶恋花·春景
#### 【宋】苏轼
```
花褪残红青杏小。燕子飞时，绿水人家绕。
枝上柳绵吹又少。天涯何处无芳草！

墙里秋千墙外道。墙外行人，墙里佳人笑。
笑渐不闻声渐悄。多情却被无情恼。
```

## 临江仙·梦后楼台高锁
#### 【宋】晏几道
```
梦后楼台高锁，酒醒帘幕低垂。
去年春恨却来时。落花人独立，微雨燕双飞。

记得小蘋初见，两重心字罗衣。
琵琶弦上说相思。当时明月在，曾照彩云归。
```

## 苏幕遮·怀旧
#### 【宋】范仲淹
```
碧云天，黄叶地。秋色连波，波上寒烟翠。
山映斜阳天接水。芳草无情，更在斜阳外。

黯乡魂，追旅思。夜夜除非，好梦留人睡。
明月楼高休独倚。酒入愁肠，化作相思泪。
```

## 丑奴儿·书博山道中壁
#### 【宋】辛弃疾
```
少年不识愁滋味，爱上层楼。
爱上层楼。为赋新词强说愁。

而今识尽愁滋味，欲说还休。
欲说还休。却道天凉好个秋。
```

## 卜算子·我住长江头
#### 【宋】李之仪
```
我住长江头，君住长江尾。
日日思君不见君，共饮长江水。

此水几时休，此恨何时已。
只愿君心似我心，定不负相思意。
```

## 蝶恋花·庭院深深深几许
#### 【宋】欧阳修
```
庭院深深深几许，杨柳堆烟，帘幕无重数。
玉勒雕鞍游冶处，楼高不见章台路。

雨横风狂三月暮，门掩黄昏，无计留春住。
泪眼问花花不语，乱红飞过秋千去。
```

## [山坡羊·骊山怀古](https://so.gushiwen.org/shiwenv_614c91077b60.aspx)
#### 元代: 张养浩
```
骊山四顾，阿房一炬，当时奢侈今何处？
只见草萧疏，水萦纡。至今遗恨迷烟树。
列国周齐秦汉楚，赢，都变做了土；输，都变做了土。
```

## [无题·昨夜星辰昨夜风](https://baike.baidu.com/item/无题二首/4597104)
#### 【唐】李商隐
```
昨夜星辰昨夜风，画楼西畔桂堂东。
身无彩凤双飞翼，心有灵犀一点通。
隔座送钩春酒暖，分曹射覆蜡灯红。
嗟余听鼓应官去，走马兰台类转蓬。
```

## [劝学诗](https://baike.baidu.com/item/劝学诗/13981686#viewPageContent)
#### 【南宋】朱熹
```
少年易老学难成，一寸光阴不可轻。
未觉池塘春草梦，阶前梧叶已秋声。
```

## [夏日南亭怀辛大](https://baike.baidu.com/item/夏日南亭怀辛大)
#### 【唐】孟浩然
```
山光忽西落，池月渐东上。
散发乘夕凉，开轩卧闲敞。
荷风送香气，竹露滴清响。
欲取鸣琴弹，恨无知音赏。
感此怀故人，中宵劳梦想。
```

## [青阳度·青荷盖绿水](https://baike.baidu.com/item/青阳度·青荷盖绿水)
#### 乐府诗集
```
青荷盖绿水，芙蓉披红鲜。
下有并根藕，上生并目莲。
```

## [采莲曲二首 其一](https://baike.baidu.com/item/采莲曲二首/)
#### 【唐】王昌龄
```
吴姬越艳楚王妃，争弄莲舟水湿衣。
来时浦口花迎入，采罢江头月送归。
```

## [采莲曲二首 其二](https://baike.baidu.com/item/采莲曲二首/)
#### 【唐】王昌龄
```
荷叶罗裙一色裁，芙蓉向脸两边开。
乱入池中看不见，闻歌始觉有人来。
```

## [杂诗 其一 节选](https://baike.baidu.com/item/杂诗/1688007)
#### 【东晋】陶渊明
```
人生无根蒂，飘如陌上尘。
分散逐风转，此已非常身。
落地为兄弟，何必骨肉亲！
得欢当作乐，斗酒聚比邻。
盛年不重来，一日难再晨。
及时当勉励，岁月不待人。
```

## [华阴东泉同张处士诣藏律师兼简县内同官因寄齐中书](https://so.gushiwen.org/shiwenv_a62ba0059634.aspx)
#### 【唐】李益
```
哲匠熙百工，日月被光泽。
大国本多士，荆岑无遗璧。
```

## 杂诗 其一 节选
#### 【东晋】陶渊明
```
盛年不重来，一日难再晨。
及时当勉励，岁月不待人。
```

## 舟夜书所见
#### 清·查慎行
```
月黑见渔灯，孤光一点萤。
微微风簇浪，散作满河星。
```

## 夜书所见
#### 【宋】叶绍翁
```
萧萧梧叶送寒声，江上秋风动客情。
知有儿童挑促织，夜深篱落一灯明。
```

## [春日忆李白](https://baike.baidu.com/item/春日忆李白)
#### 【唐】杜甫
##### 成语：春树暮云
```
白也诗无敌，飘然思不群。
清新庾开府，俊逸鲍参军。
渭北春天树，江东日暮云。
何时一樽酒，重与细论文。
```

## 冬夜读书示子聿(yù)
#### 【宋】陆游
```
古人学问无遗力，少壮工夫老始成。
纸上得来终觉浅，绝知此事要躬行。
```

## 采薇(节选)
#### 《诗经·小雅》
```
昔我往矣，杨柳依依。
今我来思，雨雪霏霏。
行道迟迟，载渴载饥。
我心悲伤，莫知我哀！
```

## 青青河畔草
#### 【汉】佚名
```
青青河畔草，郁郁园中柳。
盈盈楼上女，皎皎当窗牖。
```
<!-- 娥娥红粉妆，纤纤出素手。
昔为倡家女，今为荡子妇。
荡子行不归，空床难独守。 -->

## [渔家傲·秋思](https://so.gushiwen.org/shiwenv_76a124fc2fb8.aspx)
#### 【宋】范仲淹
```
塞下秋来风景异，衡阳雁去无留意。
四面边声连角起，千嶂里，长烟落日孤城闭。

浊酒一杯家万里，燕然未勒归无计。
羌管悠悠霜满地，人不寐，将军白发征夫泪。
```

## [渔家傲·天接云涛连晓雾](https://so.gushiwen.org/shiwenv_f547ff97e13f.aspx)
#### 【宋】李清照
```
天接云涛连晓雾，星河欲转千帆舞。
仿佛梦魂归帝所。闻天语，殷勤问我归何处。

我报路长嗟日暮，学诗谩有惊人句。
九万里风鹏正举。风休住，蓬舟吹取三山去！
```

## 满江红·小住京华
#### 【现代】秋瑾
```
小住京华，早又是，中秋佳节。
为篱下，黄花开遍，秋容如拭。
四面歌残终破楚，八年风味徒思浙。
苦将侬，强派作蛾眉，殊未屑！

身不得，男儿列。心却比，男儿烈！
算平生肝胆，因人常热。
俗子胸襟谁识我？英雄末路当磨折。
莽红尘，何处觅知音？青衫湿！
```

## 静女
#### 先秦·佚名
```
静女其姝，俟我于城隅。
爱而不见，搔首踟蹰。
静女其娈，贻我彤管。
彤管有炜，说怿女美。
自牧归荑，洵美且异。
匪女之为美，美人之贻。
```

## 无衣
#### 先秦·佚名
```
岂曰无衣？与子同袍。王于兴师，修我戈矛。与子同仇！
岂曰无衣？与子同泽。王于兴师，修我矛戟。与子偕作！
岂曰无衣？与子同裳。王于兴师，修我甲兵。与子偕行！
```

## 涉江采芙蓉
#### 两汉·佚名
```
涉江采芙蓉，兰泽多芳草。
采之欲遗谁，所思在远道。
还顾望旧乡，长路漫浩浩。
同心而离居，忧伤以终老。
```

## 归园田居（其一）
#### 魏晋·陶渊明
```
少无适俗韵，性本爱丘山。
误落尘网中，一去三十年。
羁鸟恋旧林，池鱼思故渊。
开荒南野际，守拙归园田。
方宅十余亩，草屋八九间。
榆柳荫后檐，桃李罗堂前。
暧暧远人村，依依墟里烟。
狗吠深巷中，鸡鸣桑树颠。
户庭无尘杂，虚室有余闲。
久在樊笼里，复得返自然。
```

## 拟行路难·其四
#### 南北朝·鲍照
```
泻水置平地，各自东西南北流。
人生亦有命，安能行叹复坐愁？
酌酒以自宽，举杯断绝歌路难。
心非木石岂无感？吞声踯躅不敢言。
```

## 客至
#### 唐·杜甫
```
舍南舍北皆春水，但见群鸥日日来。
花径不曾缘客扫，蓬门今始为君开。
盘飧市远无兼味，樽酒家贫只旧醅。
肯与邻翁相对饮，隔篱呼取尽馀杯。
```

## 登岳阳楼
#### 唐·杜甫
```
昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。
```

## 李凭箜篌引
#### 唐·李贺
```
吴丝蜀桐张高秋，空山凝云颓不流。
江娥啼竹素女愁，李凭中国弹箜篌。
昆山玉碎凤凰叫，芙蓉泣露香兰笑。
十二门前融冷光，二十三丝动紫皇。
女娲炼石补天处，石破天惊逗秋雨。
梦入神山教神妪，老鱼跳波瘦蛟舞。
吴质不眠倚桂树，露脚斜飞湿寒兔。
```

## 菩萨蛮·小山重叠金明灭
#### 唐·温庭筠
```
小山重叠金明灭，鬓云欲度香腮雪。
懒起画蛾眉，弄妆梳洗迟。
照花前后镜，花面交相映。
新帖绣罗襦，双双金鹧鸪。
```

## 望海潮·东南形胜
#### 【宋】柳永
```
东南形胜，三吴都会，钱塘自古繁华，
烟柳画桥，风帘翠幕，参差十万人家。
云树绕堤沙，怒涛卷霜雪，天堑无涯。
市列珠玑，户盈罗绮，竞豪奢。

重湖叠巘清嘉。有三秋桂子，十里荷花。
羌管弄晴，菱歌泛夜，嬉嬉钓叟莲娃。
千骑拥高牙。乘醉听箫鼓，吟赏烟霞。
异日图将好景，归去凤池夸。
```

## 桂枝香·金陵怀古
#### 【宋】王安石
```
登临送目，正故国晚秋，天气初肃。
千里澄江似练，翠峰如簇。
征帆去棹残阳里，背西风，酒旗斜矗。
彩舟云淡，星河鹭起，画图难足。

念往昔，繁华竞逐，叹门外楼头，悲恨相续。
千古凭高对此，谩嗟荣辱。
六朝旧事随流水，但寒烟衰草凝绿。
至今商女，时时犹唱，后庭遗曲。
```

## 江城子·乙卯二十日夜记梦
#### 【宋】苏轼
```
十年生死两茫茫，不思量，自难忘。
千里孤坟，无处话凄凉。
纵使相逢应不识，尘满面，鬓如霜。

夜来幽梦忽还乡，小轩窗，正梳妆。
相顾无言，惟有泪千行。
料得年年肠断处，明月夜，短松冈。
```

## [登快阁](https://so.gushiwen.org/shiwenv_8545428012cd.aspx)
#### 【宋】黄庭坚
```
痴儿了却公家事，快阁东西倚晚晴。
落木千山天远大，澄江一道月分明。
朱弦已为佳人绝，青眼聊因美酒横。
万里归船弄长笛，此心吾与白鸥盟。
```

## 苏幕遮
#### 【北宋】周邦彦
```
燎沉香，消溽暑。鸟雀呼晴，侵晓窥檐语。
叶上初阳干宿雨。水面清圆，一一风荷举。

故乡遥，何日去。家住吴门，久作长安旅。
五月渔郎相忆否。小楫轻舟，梦入芙蓉浦。
```

## [声声慢·寻寻觅觅](https://baike.baidu.com/item/声声慢·寻寻觅觅)
#### 【南宋】李清照
```
寻寻觅觅，冷冷清清，凄凄惨惨戚戚。
乍暖还寒时候，最难将息。
三杯两盏淡酒，怎敌他晓来风急？
雁过也，正伤心，却是旧时相识。

满地黄花堆积。憔悴损，如今有谁堪摘？
守著窗儿独自，怎生得黑？
梧桐更兼细雨，到黄昏、点点滴滴。
这次第，怎一个愁字了得！
```

## 念奴娇·过洞庭
#### 【宋】张孝祥
```
洞庭青草，近中秋，更无一点风色。
玉鉴琼田三万顷，着我扁舟一叶。
素月分辉，明河共影，表里俱澄澈。
悠然心会，妙处难与君说。

应念岭表经年，孤光自照，肝胆皆冰雪。
短发萧骚襟袖冷，稳泛沧溟空阔。
尽挹西江，细斟北斗，万象为宾客。
扣舷独啸，不知今夕何夕。
```

## 贺新郎
#### 【宋】刘克庄
```
国脉微如缕。问长缨，何时入手，缚将戎主。
未必人间无好汉，谁与宽些尺度。
试看取，当年韩五。
岂有谷城公付授，也不干，曾遇骊山母。
谈笑起，两河路。

少时棋柝曾联句。叹而今，登楼揽镜，事机频误。
闻说北风吹面急，边上冲梯屡舞。
君莫道，投鞭虚语。
自古一贤能制难，有金汤，便可无张许。
快投笔，莫题柱。
```

## 扬州慢·淮左名都
#### 【宋】姜夔
```
淮左名都，竹西佳处，解鞍少驻初程。
过春风十里。尽荠麦青青。
自胡马窥江去后，废池乔木，犹厌言兵。
渐黄昏，清角吹寒。都在空城。

杜郎俊赏，算而今、重到须惊。
纵豆蔻词工，青楼梦好，难赋深情。
二十四桥仍在，波心荡、冷月无声。
念桥边红药，年年知为谁生。
```

## 长亭送别
#### 元·王实甫
```
碧云天，黄花地，西风紧，北雁南飞。
晓来谁染霜林醉？总是离人泪。
```

## [朝天子·咏喇叭](https://so.gushiwen.org/shiwenv_dff01ff4925b.aspx)
#### 明·王磐
```
喇叭，唢呐，曲儿小腔儿大。
官船来往乱如麻，全仗你抬声价。
军听了军愁，民听了民怕。哪里去辨甚么真共假？
眼见的吹翻了这家，吹伤了那家，只吹的水尽鹅飞罢！
```

## 蜀道难
#### 唐·李白
```
噫吁嚱，危乎高哉！
蜀道之难，难于上青天！
蚕丛及鱼凫，开国何茫然！
尔来四万八千岁，不与秦塞通人烟。
西当太白有鸟道，可以横绝峨眉巅。
地崩山摧壮士死，然后天梯石栈相钩连。
上有六龙回日之高标，下有冲波逆折之回川。
黄鹤之飞尚不得过，猿猱欲度愁攀援。
青泥何盘盘，百步九折萦岩峦。
扪参历井仰胁息，以手抚膺坐长叹。
问君西游何时还？畏途巉岩不可攀。
但见悲鸟号古木，雄飞雌从绕林间。
又闻子规啼夜月，愁空山。
蜀道之难,难于上青天，使人听此凋朱颜！
连峰去天不盈尺，枯松倒挂倚绝壁。
飞湍瀑流争喧豗，砯崖转石万壑雷。
其险也如此，嗟尔远道之人胡为乎来哉！
剑阁峥嵘而崔嵬，一夫当关，万夫莫开。
所守或匪亲，化为狼与豺。
朝避猛虎，夕避长蛇；磨牙吮血，杀人如麻。
锦城虽云乐，不如早还家。
蜀道之难，难于上青天，侧身西望长咨嗟！
```

## [梦游天姥吟留别](https://so.gushiwen.org/shiwenv_05e2f6fc757c.aspx)
#### 唐·李白
```
海客谈瀛洲，烟涛微茫信难求；
越人语天姥，云霞明灭或可睹。
天姥连天向天横，势拔五岳掩赤城。
天台四万八千丈，对此欲倒东南倾。
我欲因之梦吴越，一夜飞度镜湖月。
湖月照我影，送我至剡溪。
谢公宿处今尚在，渌水荡漾清猿啼。
脚著谢公屐，身登青云梯。
半壁见海日，空中闻天鸡。
千岩万转路不定，迷花倚石忽已暝。
熊咆龙吟殷岩泉，栗深林兮惊层巅。
云青青兮欲雨，水澹澹兮生烟。
列缺霹雳，丘峦崩摧。
洞天石扉，訇然中开。
青冥浩荡不见底，日月照耀金银台。
霓为衣兮风为马，云之君兮纷纷而来下。
虎鼓瑟兮鸾回车，仙之人兮列如麻。
忽魂悸以魄动，恍惊起而长嗟。
惟觉时之枕席，失向来之烟霞。
世间行乐亦如此，古来万事东流水。
别君去兮何时还？
且放白鹿青崖间，须行即骑访名山。
安能摧眉折腰事权贵，使我不得开心颜！
```

## 燕歌行
#### 唐·高适
```
汉家烟尘在东北，汉将辞家破残贼。
男儿本自重横行，天子非常赐颜色。
摐金伐鼓下榆关，旌旆逶迤碣石间。
校尉羽书飞瀚海，单于猎火照狼山。
山川萧条极边土，胡骑凭陵杂风雨。
战士军前半死生，美人帐下犹歌舞。
大漠穷秋塞草腓，孤城落日斗兵稀。
身当恩遇恒轻敌，力尽关山未解围。
铁衣远戍辛勤久，玉箸应啼别离后。
少妇城南欲断肠，征人蓟北空回首。
边庭飘飖那可度，绝域苍茫更何有。
杀气三时作阵云，寒声一夜传刁斗。
相看白刃血纷纷，死节从来岂顾勋。
君不见沙场征战苦，至今犹忆李将军。
```

## 琵琶行
#### 【唐】白居易
##### 元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。
```
浔阳江头夜送客，枫叶荻花秋瑟瑟。
主人下马客在船，举酒欲饮无管弦。
醉不成欢惨将别，别时茫茫江浸月。
忽闻水上琵琶声，主人忘归客不发。

寻声暗问弹者谁？琵琶声停欲语迟。
移船相近邀相见，添酒回灯重开宴。
千呼万唤始出来，犹抱琵琶半遮面。
转轴拨弦三两声，未成曲调先有情。

弦弦掩抑声声思，似诉平生不得志。
低眉信手续续弹，说尽心中无限事。
轻拢慢捻抹复挑，初为霓裳后六幺。
大弦嘈嘈如急雨，小弦切切如私语。

嘈嘈切切错杂弹，大珠小珠落玉盘。
间关莺语花底滑，幽咽泉流冰下难。
冰泉冷涩弦凝绝，凝绝不通声暂歇。
别有幽愁暗恨生，此时无声胜有声。

银瓶乍破水浆迸，铁骑突出刀枪鸣
曲终收拨当心画，四弦一声如裂帛。
东船西舫悄无言，唯见江心秋月白。
沉吟放拨插弦中，整顿衣裳起敛容。

自言本是京城女，家在虾蟆陵下住。
十三学得琵琶成，名属教坊第一部。
曲罢曾教善才服，妆成每被秋娘妒。
五陵年少争缠头，一曲红绡不知数。

钿头银篦击节碎，血色罗裙翻酒污。
今年欢笑复明年，秋月春风等闲度。
弟走从军阿姨死，暮去朝来颜色故。
门前冷落鞍马稀，老大嫁作商人妇。

商人重利轻别离，前月浮梁买茶去。
去来江口守空船，绕船月明江水寒。
夜深忽梦少年事，梦啼妆泪红阑干。
我闻琵琶已叹息，又闻此语重唧唧。

同是天涯沦落人，相逢何必曾相识！
我从去年辞帝京，谪居卧病浔阳城。
浔阳地僻无音乐，终岁不闻丝竹声。
住近湓江地低湿，黄芦苦竹绕宅生。

其间旦暮闻何物？杜鹃啼血猿哀鸣。
春江花朝秋月夜，往往取酒还独倾。
岂无山歌与村笛？呕哑嘲哳难为听。
今夜闻君琵琶语，如听仙乐耳暂明。

莫辞更坐弹一曲，为君翻作琵琶行。
感我此言良久立，却坐促弦弦转急。
凄凄不似向前声，满座重闻皆掩泣。
座中泣下谁最多？江州司马青衫湿。
```

## [长恨歌](https://baike.baidu.com/item/长恨歌/22524)
#### 【唐】白居易
```
汉皇重色思倾国，御宇多年求不得。
杨家有女初长成，养在深闺人未识。
天生丽质难自弃，一朝选在君王侧。
回眸一笑百媚生，六宫粉黛无颜色。
春寒赐浴华清池，温泉水滑洗凝脂。
侍儿扶起娇无力，始是新承恩泽时。
云鬓花颜金步摇，芙蓉帐暖度春宵。
春宵苦短日高起，从此君王不早朝。

承欢侍宴无闲暇，春从春游夜专夜。
后宫佳丽三千人，三千宠爱在一身。
金屋妆成娇侍夜，玉楼宴罢醉和春。
姊妹弟兄皆列土，可怜光彩生门户。
遂令天下父母心，不重生男重生女。
骊宫高处入青云，仙乐风飘处处闻。
缓歌慢舞凝丝竹，尽日君王看不足。
渔阳鼙鼓动地来，惊破霓裳羽衣曲。

九重城阙烟尘生，千乘万骑西南行。
翠华摇摇行复止，西出都门百余里。
六军不发无奈何，宛转蛾眉马前死。
花钿委地无人收，翠翘金雀玉搔头。
君王掩面救不得，回看血泪相和流。
黄埃散漫风萧索，云栈萦纡登剑阁。
峨嵋山下少人行，旌旗无光日色薄。
蜀江水碧蜀山青，圣主朝朝暮暮情。

行宫见月伤心色，夜雨闻铃肠断声。
天旋地转回龙驭，到此踌躇不能去。
马嵬坡下泥土中，不见玉颜空死处。
君臣相顾尽沾衣，东望都门信马归。
归来池苑皆依旧，太液芙蓉未央柳。
芙蓉如面柳如眉，对此如何不泪垂。
春风桃李花开日，秋雨梧桐叶落时。
西宫南内多秋草，落叶满阶红不扫。

梨园弟子白发新，椒房阿监青娥老。
夕殿萤飞思悄然，孤灯挑尽未成眠。
迟迟钟鼓初长夜，耿耿星河欲曙天。
鸳鸯瓦冷霜华重，翡翠衾寒谁与共。
悠悠生死别经年，魂魄不曾来入梦。
临邛道士鸿都客，能以精诚致魂魄。
为感君王辗转思，遂教方士殷勤觅。
排空驭气奔如电，升天入地求之遍。

上穷碧落下黄泉，两处茫茫皆不见。
忽闻海上有仙山，山在虚无缥渺间。
楼阁玲珑五云起，其中绰约多仙子。
中有一人字太真，雪肤花貌参差是。
金阙西厢叩玉扃，转教小玉报双成。
闻道汉家天子使，九华帐里梦魂惊。
揽衣推枕起徘徊，珠箔银屏迤逦开。
云鬓半偏新睡觉，花冠不整下堂来。

风吹仙袂飘飖举，犹似霓裳羽衣舞。
玉容寂寞泪阑干，梨花一枝春带雨。
含情凝睇谢君王，一别音容两渺茫。
昭阳殿里恩爱绝，蓬莱宫中日月长。
回头下望人寰处，不见长安见尘雾。
惟将旧物表深情，钿合金钗寄将去。
钗留一股合一扇，钗擘黄金合分钿。
但教心似金钿坚，天上人间会相见。

临别殷勤重寄词，词中有誓两心知。
七月七日长生殿，夜半无人私语时。
在天愿作比翼鸟，在地愿为连理枝。
天长地久有时尽，此恨绵绵无绝期。
```

## [白雪歌送武判官归京 全诗](https://so.gushiwen.org/shiwenv_444df93c9bdf.aspx)
#### 【唐】岑参
```
北风卷地白草折，胡天八月即飞雪。
忽如一夜春风来，千树万树梨花开。
散入珠帘湿罗幕，狐裘不暖锦衾薄。
将军角弓不得控，都护铁衣冷难着。
瀚海阑干百丈冰，愁云惨淡万里凝。
中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。
轮台东门送君去，去时雪满天山路。
山回路转不见君，雪上空留马行处。
```

## [宣州谢脁楼饯别校书叔云](https://so.gushiwen.org/shiwenv_731e2a19594e.aspx)
#### 【唐】李白
```
弃我去者，昨日之日不可留；
乱我心者，今日之日多烦忧。
长风万里送秋雁，对此可以酣高楼。
蓬莱文章建安骨，中间小谢又清发。
俱怀逸兴壮思飞，欲上青天览明月。
抽刀断水水更流，举杯销愁愁更愁。
人生在世不称意，明朝散发弄扁舟。
```

## [题李凝幽居](https://baike.baidu.com/item/题李凝幽居)
#### 【唐】贾岛
```
闲居少邻并，草径入荒园。
鸟宿池边树，僧敲月下门。
过桥分野色，移石动云根。
暂去还来此，幽期不负言。
```

## 商山早行
#### 【唐】温庭筠
```
晨起动征铎，客行悲故乡。
鸡声茅店月，人迹板桥霜。
槲叶落山路，枳花明驿墙。
因思杜陵梦，凫雁满回塘。
```

## 荆轲歌
#### 先秦：佚名
```
风萧萧兮易水寒，壮士一去兮不复还。
探虎穴兮入蛟宫，仰天呼气兮成白虹。
```

## 子衿
#### 《诗经·郑风》
```
青青子衿，悠悠我心。纵我不往，子宁不嗣音？
青青子佩，悠悠我思。纵我不往，子宁不来？
挑兮达兮，在城阙兮。一日不见，如三月兮。
```

## 凤求凰
#### 【汉】司马相如
```
凤兮凤兮归故乡，遨游四海求其凰。
时未遇兮无所将，何悟今兮升斯堂！
有艳淑女在闺房，室迩人遐毒我肠。
何缘交颈为鸳鸯，胡颉颃兮共翱翔！
凰兮凰兮从我栖，得托孳尾永为妃。
交情通意心和谐，中夜相从知者谁？
双翼俱起翻高飞，无感我思使余悲。
```

## 龟虽寿
#### 【汉】曹操
```
神龟虽寿，犹有竟时。
螣蛇乘雾，终为土灰。
老骥伏枥，志在千里。
烈士暮年，壮心不已。
盈缩之期，不但在天；
养怡之福，可得永年。
幸甚至哉，歌以咏志。
```

## 饮中八仙歌
#### 【唐】杜甫
```
知章骑马似乘船，眼花落井水底眠。
汝阳三斗始朝天，道逢麴车口流涎，恨不移封向酒泉。
左相日兴费万钱，饮如长鲸吸百川，衔杯乐圣称避贤。
宗之潇洒美少年，举觞白眼望青天，皎如玉树临风前。

苏晋长斋绣佛前，醉中往往爱逃禅。
李白斗酒诗百篇，长安市上酒家眠，
天子呼来不上船，自称臣是酒中仙。
张旭三杯草圣传，脱帽露顶王公前，挥毫落纸如云烟。
焦遂五斗方卓然，高谈雄辩惊四筵。
```

## 雪梅
#### 【宋】卢钺
```
梅雪争春未肯降，骚人搁笔费评章。
梅须逊雪三分白，雪却输梅一段香。
```

### TODO-end

# 五言绝句

## [山中](https://baike.baidu.com/item/山中/2691011)
#### 【唐】王维
```
荆溪白石出，天寒红叶稀。
山路元无雨，空翠湿人衣。
```

## [行宫](https://baike.baidu.com/item/行宫/5867288)
#### 【唐】元稹[zhěn]
```
寥落古行宫，宫花寂寞红。
白头宫女在，闲坐说玄宗。
```

## 宫词·故国三千里
#### 【唐】张祜
```
故国三千里，深宫二十年。
一声何满子，双泪落君前。
```

## 渡汉江
#### 【唐】宋之问
```
岭外音书断，经冬复历春。
近乡情更怯，不敢问来人。
```

# 七言绝句

## [秋思](https://so.gushiwen.org/shiwenv_596a2b090692.aspx)
#### 【唐】张籍
```
洛阳城里见秋风，欲作家书意万重。
复恐匆匆说不尽，行人临发又开封。
```

# 五言律诗

## 赠孟浩然
#### 【唐】李白
```
吾爱孟夫子，风流天下闻。
红颜弃轩冕，白首卧松云。
醉月频中圣，迷花不事君。
高山安可仰，徒此揖清芬。
```

## 旅夜书怀
#### 【唐】杜甫
```
细草微风岸，危樯独夜舟。
星垂平野阔，月涌大江流。
名岂文章著，官应老病休。
飘飘何所似，天地一沙鸥。
```

## 月夜
#### 【唐】杜甫
```
今夜鄜州月，闺中只独看。
遥怜小儿女，未解忆长安。
香雾云鬟湿，清辉玉臂寒。
何时倚虚幌，双照泪痕干。
```

## 北青萝
#### 【唐】李商隐
```
残阳西入崦，茅屋访孤僧。
落叶人何在，寒云路几层。
独敲初夜磬，闲倚一枝藤。
世界微尘里，吾宁爱与憎。
```

## 送梓州李使君
#### 【唐】王维
```
万壑树参天，千山响杜鹃。
山中一夜雨，树杪百重泉。
汉女输橦布，巴人讼芋田。
文翁翻教授，不敢倚先贤。
```

## 除夜
#### 【唐】卢仝（tóng）
```
衰残归未遂，寂寞此宵情。
旧国馀千里，新年隔数更。
寒犹近北峭，风渐向东生。
惟见长安陌，晨钟度火城。

殷勤惜此夜，此夜在逡巡。
烛尽年还别，鸡鸣老更新。
傩声方去病，酒色已迎春。
明日持杯处，谁为最后人。
```

## [秋夜曲](https://baike.baidu.com/item/秋夜曲/2422)
#### 【唐】王维
```
桂魄初生秋露微，轻罗已薄未更衣。
银筝夜久殷勤弄，心怯空房不忍归。
```

## [子夜秋歌](https://baike.baidu.com/item/子夜秋歌)
#### 【唐】李白
```
长安一片月，万户捣衣声。
秋风吹不尽，总是玉关情。
何日平胡虏，良人罢远征？
```

## [秋登宣城谢脁北楼](https://baike.baidu.com/item/秋登宣城谢脁北楼)
#### 【唐】李白
```
江城如画里，山晚望晴空。
两水夹明镜，双桥落彩虹。
人烟寒橘柚，秋色老梧桐。
谁念北楼上，临风怀谢公？
```

## [秋登兰山寄张五](https://baike.baidu.com/item/秋登兰山寄张五/6960080)
#### 【唐】孟浩然
```
北山白云里，隐者自怡悦。
相望试登高，心随雁飞灭。
愁因薄暮起，兴是清秋发。
时见归村人，沙行渡头歇。
天边树若荠，江畔洲如月。
何当载酒来，共醉重阳节。
```

## [中秋月](https://baike.baidu.com/item/中秋月/3815504)
#### 【宋】苏轼
```
暮云收尽溢清寒，
银汉无声转玉盘。
此生此夜不长好，
明月明年何处看。
```

## 宋诗20首

## 乞巧
#### 【唐】林杰
```
七夕今宵看碧霄，牵牛织女渡河桥。
家家乞巧望秋月，穿尽红丝几万条。
```

## 牧童
#### 【唐】吕岩
```
草铺横野六七里，笛弄晚风三四声。
归来饱饭黄昏后，不脱蓑衣卧月明。
```

## 舟过安仁
#### 【宋】杨万里
```
一叶渔船两小童，收篙停棹坐船中。
怪生无雨都张伞，不是遮头是使风。
```

## 清平乐·村居
#### 【宋】辛弃疾
```
茅檐低小，溪上青青草。
醉里吴音相媚好，白发谁家翁媪？
大儿锄豆溪东，中儿正织鸡笼。
最喜小儿亡(wú)赖，溪头卧剥莲蓬。
```

## 天净沙·秋
#### 【元】白朴
```
孤村落日残霞，轻烟老树寒鸦，一点飞鸿影下。
青山绿水，白草红叶黄花。
```

## 天竺寺八月十五日夜桂子
#### 【唐】皮日休
```
玉颗珊珊下月轮，殿前拾得露华新。
至今不会天中事，应是嫦娥掷与人。
```

## 浣溪沙·游蕲水清泉寺
#### 【宋】苏轼
##### 游蕲水清泉寺，寺临兰溪，溪水西流。
```
山下兰芽短浸溪，松间沙路净无泥，潇潇暮雨子规啼。
谁道人生无再少？门前流水尚能西！休将白发唱黄鸡。
```

## 先秦诗10首

## 133.桃夭
#### 先秦：佚名
```
桃之夭夭，灼灼其华。之子于归，宜其室家。
桃之夭夭，有蕡其实。之子于归，宜其家室。
桃之夭夭，其叶蓁蓁。之子于归，宜其家人。
```

## 136.越人歌
#### 先秦：佚名
```
今夕何夕兮，搴舟中流。
今日何日兮，得与王子同舟。
蒙羞被好兮，不訾诟耻。
心几烦而不绝兮，得知王子。
山有木兮木有枝，心悦君兮君不知。
```

## 137.木瓜
#### 先秦：佚名
```
投我以木瓜，报之以琼琚。匪报也，永以为好也！
投我以木桃，报之以琼瑶。匪报也，永以为好也！
投我以木李，报之以琼玖。匪报也，永以为好也！
```

## 138.采葛
#### 先秦：佚名
```
彼采葛兮，一日不见，如三月兮！
彼采萧兮，一日不见，如三秋兮！
彼采艾兮！一日不见，如三岁兮！
```

## 139.国风·郑风·野有蔓草
#### 先秦：佚名
```
野有蔓草，零露漙兮。有美一人，清扬婉兮。邂逅相遇，适我愿兮。
野有蔓草，零露瀼瀼。有美一人，婉如清扬。邂逅相遇，与子偕臧。
```

## 140.诗经·陈风·月出
#### 先秦：佚名
```
月出皎兮，佼人僚兮。舒窈纠兮，劳心悄兮。
月出皓兮，佼人懰兮。舒忧受兮，劳心慅兮。
月出照兮，佼人燎兮。舒夭绍兮，劳心惨兮。
```

## 两汉诗20首

## 143.白头吟
#### 【汉】卓文君
```
皑如山上雪，皎若云间月。
闻君有两意，故来相决绝。
今日斗酒会，明旦沟水头。
躞蹀御沟上，沟水东西流。
凄凄复凄凄，嫁娶不须啼。
愿得一心人，白头不相离。
竹竿何袅袅，鱼尾何簁簁！
男儿重意气，何用钱刀为！
```

## 147.留别妻
#### 【汉】苏武
```
结发为夫妻，恩爱两不疑。
欢娱在今夕，嬿婉及良时。
征夫怀远路，起视夜何其？
参辰皆已没，去去从此辞。
行役在战场，相见未有期。
握手一长叹，泪为生别滋。
努力爱春华，莫忘欢乐时。
生当复来归，死当长相思。
```

## 148.上邪
#### 【汉】佚名
```
上邪，我欲与君相知，长命无绝衰。
山无陵，江水为竭。冬雷震震，夏雨雪。天地合，乃敢与君绝。
```

## 150.秋风辞
#### 【汉】刘彻
```
秋风起兮白云飞，草木黄落兮雁南归。
兰有秀兮菊有芳，怀佳人兮不能忘。
泛楼船兮济汾河，横中流兮扬素波。
箫鼓鸣兮发棹歌，欢乐极兮哀情多。
少壮几时兮奈老何！
```

## 152.迢迢牵牛星
#### 【汉】佚名
```
迢迢牵牛星，皎皎河汉女。
纤纤擢素手，札札弄机杼。
终日不成章，泣涕零如雨。
河汉清且浅，相去复几许！
盈盈一水间，脉脉不得语。
```

## 153.明月何皎皎
#### 【汉】佚名
```
明月何皎皎，照我罗床帏。
忧愁不能寐，揽衣起徘徊。
客行虽云乐，不如早旋归。
出户独彷徨，愁思当告谁！
引领还入房，泪下沾裳衣。
```

## 154.生年不满百
#### 【汉】佚名
```
生年不满百，常怀千岁忧。
昼短苦夜长，何不秉烛游！
为乐当及时，何能待来兹？
愚者爱惜费，但为後世嗤。
仙人王子乔，难可与等期。
```

## 156.和项王歌
#### 【汉】虞姬
```
汉兵已略地，四方楚歌声。
大王意气尽，贱妾何聊生！
```

## 157.怨歌行
#### 【汉】班婕妤
```
新裂齐纨素，皎洁如霜雪。
裁为合欢扇，团团似明月。
出入君怀袖，动摇微风发。
常恐秋节至，凉飙夺炎热。
弃捐箧笥中，恩情中道绝。
```

## 158.客从远方来
#### 【汉】佚名
```
客从远方来，遗我一端绮。
相去万余里，故人心尚尔。
文采双鸳鸯，裁为合欢被。
著以长相思，缘以结不解。
以胶投漆中，谁能别离此？
```

## 159.怨郎诗
#### 【汉】卓文君
```
一朝别后，二地相悬。
只说是三四月，又谁知五六年？
七弦琴无心弹，八行书无可传。
九连环从中折断，十里长亭望眼欲穿。
百思想，千系念，万般无奈把郎怨。
万语千言说不完，百无聊赖，十依栏杆。

重九登高看孤雁，八月仲秋月圆人不圆。
七月半，秉烛烧香问苍天，
六月三伏天，人人摇扇我心寒。
五月石榴红似火，偏遇阵阵冷雨浇花端。
四月枇杷未黄，我欲对镜心意乱。
忽匆匆，三月桃花随水转。
飘零零，二月风筝线儿断。
噫，郎呀郎，巴不得下一世，你为女来我做男。
```

## 160.冉冉孤生竹
#### 【汉】佚名
```
冉冉孤生竹，结根泰山阿。
与君为新婚，菟丝附女萝。
菟丝生有时，夫妇会有宜。
千里远结婚，悠悠隔山陂。
思君令人老，轩车来何迟！
伤彼蕙兰花，含英扬光辉。
过时而不采，将随秋草萎。
君亮执高节，贱妾亦何为！
```

## 魏晋诗10首

## 166.杂诗七首·其四
#### 【魏】曹植
```
南国有佳人，容华若桃李。
朝游江北岸，夕宿潇湘沚。
时俗薄朱颜，谁为发皓齿？
俯仰岁将暮，荣耀难久恃。
```

## 167.燕歌行二首·其一
#### 【魏】曹丕
```
秋风萧瑟天气凉，草木摇落露为霜，群燕辞归鹄南翔。
念君客游思断肠，慊慊思归恋故乡，君何淹留寄他方？
贱妾茕茕守空房，忧来思君不敢忘，不觉泪下沾衣裳。
援琴鸣弦发清商，短歌微吟不能长。
明月皎皎照我床，星汉西流夜未央。
牵牛织女遥相望，尔独何辜限河梁。
```

## 169.思吴江歌
#### 魏晋：张翰
```
秋风起兮木叶飞，吴江水兮鲈正肥。
三千里兮家未归，恨难禁兮仰天悲。
```

## 170.饮酒·其四
#### 魏晋：陶渊明
```
秋菊有佳色，裛露掇其英。
泛此忘忧物，远我遗世情。
一觞虽独尽，杯尽壶自倾。
日入群动息，归鸟趋林鸣。
啸傲东轩下，聊复得此生。
```

## 长诗

## 175.桃花庵歌
#### 【明】唐寅
```
桃花坞裏桃花庵，桃花庵裏桃花仙。
桃花仙人种桃树，又折花枝当酒钱。

酒醒只在花前坐，酒醉还须花下眠。
花前花後日复日，酒醉酒醒年复年。

不愿鞠躬车马前，但愿老死花酒间。
车尘马足贵者趣，酒盏花枝贫者缘。

若将富贵比贫贱，一在平地一在天。
若将贫贱比车马，他得驱驰我得闲。

世人笑我忒风颠，我咲世人看不穿。
记得五陵豪杰墓，无酒无花锄作田。
```

## 元宵
#### 明· 唐寅
```
有灯无月不娱人，有月无灯不算春。
春到人间人似玉， 灯烧月下月如银。

满街珠翠游村女，沸地笙歌赛社神。
不展芳尊开口笑，如何消得此良辰。
```

## 上元夜
#### 唐·崔液
```
玉漏铜壶且莫催，铁关金锁彻夜开。
谁家见月能闲坐，何处闻灯不看来。
```

## 解语花·上元
#### 【宋】周邦彦
```
风销焰蜡，露浥烘炉，花市光相射。
桂华流瓦。纤云散，耿耿素娥欲下。
衣裳淡雅。看楚女、纤腰一把。
箫鼓喧，人影参差，满路飘香麝。因念都城放夜。

望千门如昼，嬉笑游冶。
钿车罗帕。相逢处，自有暗尘随马。
年光是也。唯只见、旧情衰谢。
清漏移，飞盖归来，从舞休歌罢。
```

## 上元竹枝词
#### 清·符曾
```
桂花香馅裹胡桃，江米如珠井水淘。
见说马家滴粉好，试灯风里卖元宵。
```

## 诗曰
#### 【宋】姜夔
```
元宵争看采莲船，宝马香车拾坠钿。
风雨夜深人散尽，孤灯犹唤卖汤元。
```

## 京都元夕
#### 元·元好问
```
袨服华妆着处逢，六街灯火闹儿童。
长衫我亦何为者，也在游人笑语中。
```

# 初中 *****

## [山中杂诗](https://so.gushiwen.org/shiwenv_89748a423718.aspx)
#### 南北朝: 吴均
```
山际见来烟，竹中窥落日。
鸟向檐上飞，云从窗里出。
```

## [峨眉山月歌](https://so.gushiwen.org/shiwenv_f13ab2fe8afd.aspx)
#### 【唐】李白
```
峨眉山月半轮秋，影入平羌江水流。
夜发清溪向三峡，思君不见下渝州。
```

## [逢入京使](https://so.gushiwen.org/shiwenv_10d21c96ba71.aspx)
#### 【唐】岑参
```
故园东望路漫漫，双袖龙钟泪不干。
马上相逢无纸笔，凭君传语报平安。
```

## [送灵澈上人](https://so.gushiwen.org/shiwenv_214bea9d63ff.aspx)
#### 【唐】刘长卿
```
苍苍竹林寺，杳杳钟声晚。
荷笠带斜阳，青山独归远。(斜阳 一作：夕阳)
```

## [归园田居·其三](https://so.gushiwen.org/shiwenv_a9c118750a79.aspx)
#### 【东晋】陶渊明
```
种豆南山下，草盛豆苗稀。
晨兴理荒秽，带月荷锄归。
道狭草木长，夕露沾我衣。
衣沾不足惜，但使愿无违。
```

## [野望](https://so.gushiwen.org/shiwenv_13c4e7658327.aspx)
#### 【唐】王绩
```
东皋薄暮望，徙倚欲何依。
树树皆秋色，山山唯落晖。
牧人驱犊返，猎马带禽归。
相顾无相识，长歌怀采薇。
```

## [早寒江上有怀](https://so.gushiwen.org/shiwenv_219b75964f74.aspx)
#### 【唐】孟浩然
```
木落雁南度，北风江上寒。
我家襄水曲，遥隔楚云端。
乡泪客中尽，孤帆天际看。
迷津欲有问，平海夕漫漫。
```

## [望洞庭湖赠张丞相](https://so.gushiwen.org/shiwenv_ae20659aff8c.aspx)
#### 【唐】孟浩然
```
八月湖水平，涵虚混太清。
气蒸云梦泽，波撼岳阳城。
欲济无舟楫，端居耻圣明。
坐观垂钓者，徒有羡鱼情。
```

## [鲁山山行](https://so.gushiwen.org/shiwenv_660c5685f2ca.aspx)
#### 【宋】梅尧臣
```
适与野情惬，千山高复低。
好峰随处改，幽径独行迷。
霜落熊升树，林空鹿饮溪。
人家在何许？云外一声鸡。
```

## [赠从弟](https://so.gushiwen.org/shiwenv_2d0c9ade951e.aspx)
#### 【晋】刘桢
```
亭亭山上松，瑟瑟谷中风。
风声一何盛，松枝一何劲。
冰霜正惨凄，终岁常端正。
岂不罹凝寒，松柏有本性。
```

## [望江南](https://so.gushiwen.org/shiwenv_6e0fcfd7a813.aspx)
#### 【唐】温庭筠
```
梳洗罢，独倚望江楼。
过尽千帆皆不是，斜晖脉脉水悠悠。肠断白蘋洲。
```

## [武陵春·春晚](https://baike.baidu.com/item/武陵春·春晚)
#### 【南宋】李清照
```
风住尘香花已尽，日晚倦梳头。
物是人非事事休，欲语泪先流。

闻说双溪春尚好，也拟泛轻舟。
只恐双溪舴艋舟，载不动许多愁。
```

## [观刈麦](https://so.gushiwen.org/shiwenv_796882166eaf.aspx)
#### 【唐】白居易
```
田家少闲月，五月人倍忙。
夜来南风起，小麦覆陇黄。
妇姑荷箪食，童稚携壶浆，
相随饷田去，丁壮在南冈。
足蒸暑土气，背灼炎天光，
力尽不知热，但惜夏日长。
复有贫妇人，抱子在其旁，
右手秉遗穗，左臂悬敝筐。
听其相顾言，闻者为悲伤。
家田输税尽，拾此充饥肠。
今我何功德？曾不事农桑。
吏禄三百石，岁晏有余粮，
念此私自愧，尽日不能忘。
```

## [月夜](https://so.gushiwen.org/shiwenv_cb396f21ec13.aspx)
#### 【唐】刘方平
```
更深月色半人家，北斗阑干南斗斜。
今夜偏知春气暖，虫声新透绿窗纱。
```

## [破阵子](https://so.gushiwen.org/shiwenv_fc2335c98c2b.aspx)
#### 【宋】晏殊
```
燕子来时新社，梨花落后清明。池上碧苔三四点，叶底黄鹂一两声。日长飞絮轻。
巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。
```

## [醉花阴·薄雾浓云愁永昼](https://baike.baidu.com/item/醉花阴·薄雾浓云愁永昼)
#### 【南宋】李清照
```
薄雾浓云愁永昼，瑞脑消金兽。
佳节又重阳，玉枕纱厨，半夜凉初透。

东篱把酒黄昏后，有暗香盈袖。
莫道不销魂，帘卷西风，人比黄花瘦。
```

## [羌村三首·其三](https://so.gushiwen.org/shiwenv_bfd93a5b5702.aspx)
#### 【唐】杜甫
```
群鸡正乱叫，客至鸡斗争。
驱鸡上树木，始闻叩柴荆。
父老四五人，问我久远行。
手中各有携，倾榼浊复清。
莫辞酒味薄，黍地无人耕。
兵戈既未息，儿童尽东征。
请为父老歌：艰难愧深情！
歌罢仰天叹，四座泪纵横。
```

## [登楼](https://so.gushiwen.org/shiwenv_f635f8f8edb7.aspx)
#### 【唐】杜甫
```
花近高楼伤客心，万方多难此登临。
锦江春色来天地，玉垒浮云变古今。
北极朝廷终不改，西山寇盗莫相侵。
可怜后主还祠庙，日暮聊为《梁甫吟》。(梁甫 一作：梁父)
```

## [左迁至蓝关示侄孙湘](https://so.gushiwen.org/shiwenv_076cedfce20c.aspx)
#### 【唐】韩愈
```
一封朝奏九重天，夕贬潮州路八千。
欲为圣明除弊事，肯将衰朽惜残年！
云横秦岭家何在？雪拥蓝关马不前。
知汝远来应有意，好收吾骨瘴江边。
```

## [望月有感](https://so.gushiwen.org/shiwenv_5dfc1bd59fed.aspx)
#### 【唐】白居易
##### 自河南经乱，关内阻饥，兄弟离散，各在一处。因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。
```
时难年荒世业空，弟兄羁旅各西东。
田园寥落干戈后，骨肉流离道路中。
吊影分为千里雁，辞根散作九秋蓬。
共看明月应垂泪，一夜乡心五处同。
```

## [卜算子·送鲍浩然之浙东](https://so.gushiwen.org/shiwenv_ee1bd6238d4a.aspx)
#### 【宋】王观
```
水是眼波横，山是眉峰聚。
欲问行人去那边？眉眼盈盈处。
才始送春归，又送君归去。
若到江南赶上春，千万和春住。
```

## [别云间](https://so.gushiwen.org/shiwenv_d01bc3fbb10b.aspx)
#### 【明】夏完淳
```
三年羁旅客，今日又南冠。
无限山河泪，谁言天地宽！
已知泉路近，欲别故乡难。
毅魄归来日，灵旗空际看。
```

# 高中 *****

## [八声甘州](https://so.gushiwen.org/shiwenv_b087946a7ba7.aspx)
#### 【宋】柳永
```
对潇潇暮雨洒江天，一番洗清秋。
渐霜风凄紧，关河冷落，残照当楼。
是处红衰翠减，苒苒物华休。
唯有长江水，无语东流。

不忍登高临远，望故乡渺邈，归思难收。
叹年来踪迹，何事苦淹留？
想佳人妆楼颙望，误几回、天际识归舟。
争知我，倚阑杆处，正恁凝愁！
```

## [水龙吟](https://so.gushiwen.org/shiwenv_06df643b48ef.aspx)
#### 【宋】辛弃疾
```
楚天千里清秋，水随天去秋无际。
遥岑远目，献愁供恨，玉簪螺髻。
落日楼头，断鸿声里，江南游子。
把吴钩看了，栏杆拍遍，无人会，登临意。

休说鲈鱼堪脍，尽西风，季鹰归未？
求田问舍，怕应羞见，刘郎才气。
可惜流年，忧愁风雨，树犹如此！
倩何人唤取，红巾翠袖，揾英雄泪！
```

## [终南山](https://so.gushiwen.org/shiwenv_b2c5b8e21855.aspx)
#### 【唐】王维
```
太乙近天都，连山接海隅。
白云回望合，青霭入看无。
分野中峰变，阴晴众壑殊。
欲投人处宿，隔水问樵夫。
```

## [踏莎行](https://so.gushiwen.org/shiwenv_e4e857b69f7b.aspx)
#### 【宋】秦观
```
雾失楼台，月迷津渡。桃源望断无寻处。
可堪孤馆闭春寒，杜鹃声里斜阳暮。

驿寄梅花，鱼传尺素。砌成此恨无重数。
郴江幸自绕郴山，为谁流下潇湘去。
```

## [寿阳曲·远浦帆归](https://so.gushiwen.org/shiwenv_2d4c55ffda16.aspx)
#### 元代: 马致远
```
夕阳下，酒旆闲，两三航未曾着岸。
落花水香茅舍晚，断桥头卖鱼人散。
```

## [少年行四首 其一](https://baike.baidu.com/item/少年行四首)
#### 【唐】王维
```
新丰美酒斗十千，咸阳游侠多少年。
相逢意气为君饮，系马高楼垂柳边。
```

# 文言文

## 41 《论语》12章
#### 春秋·孔子

##### 《论语》是儒家学派的经典著作之一，由孔子的弟子及其再传弟子编撰而成。它以语录体和对话文体为主，记录了孔子及其弟子言行，集中体现了孔子的政治主张、伦理思想、道德观念及教育原则等。与《大学》《中庸》《孟子》《诗经》《尚书》《礼记》《易经》《春秋》并称“四书五经”。通行本《论语》共二十篇。

```
1、子曰：“学而时习之，不亦说(yuè)乎？有朋自远方来，不亦乐乎？人不知而不愠(yùn)，不亦君子乎?
```
> 孔子说:"学习过后时常温习学过的知识，不也很愉快吗？有志同道合的人从远方来到这里，不也很快乐吗？别人不了解自己却不生气，不也称得上是君子吗？"

```
2、曾子曰：“吾日三省(xǐng)吾(wú)身：为人谋而不忠乎?与朋友交而不信乎?传不习乎?”
```
> 曾子说:"我每天多次地反省自己:替别人办事是不是尽心竭力呢？ 跟朋友交往是不是诚实呢？老师传授的知识是不是复习过了呢？"

```
3、子曰：“温故而知新，可以为师矣。”
```
> 孔子说：“广泛地熟读典籍，复习所学的知识，进而从中获得新的领悟，又能努力吸收新知以求融会贯通。做到这样的程度了，才可称为老师啊。”

```
4、子曰：“学而不思则罔，思而不学则殆。”
```
> 孔子说:“只读书却不思考,就会迷惑而无所适从;只是思考而不读书，这是有害的。”

```
5、子曰：“由，诲女知之乎!知之为知之，不知为不知，是知也。”
```
> 孔子说:"仲由,教给你对待知与不知的态度吧:知道就是知道,不知道就是不知道,这才是聪明（的做法）."

```
6、子曰：“见贤思齐焉，见不贤而内自省也。”
```
> 孔子说 看见他的优点就像他学习，看见他的缺点就反省自己有没有和他一样的缺点。

```
7、子曰:"三人行,必有我师焉;择其善者而从之,其不善者而改之."
```
> 孔子说:"几个人同行(在一起),其中必定有我的老师,我要选择他们的长处来学习,看到自己有他们那些短处就要改正."

```
8、曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”
```
> 曾子说：“士人不可以不刚强、勇毅，因为他肩负着重大的使命。路程又很遥远。把实现‘仁’的理想看作自己的使命，不也很重大吗？直到死为止，不也很遥远吗？”

```
9、子曰：“岁寒，然后知松柏之后凋也。”
```
> 孔子说:"(到了)一年中最寒冷的季节,才知道松柏(bǎi)树是最后凋谢的."

```
10、子贡问曰：“有一言而可以终身行之者乎?”子曰：“其恕乎!己所不欲，勿施于人。”
```
> 子贡问道:"有没有一句可以终身奉行的话? “孔子说:"那大概是'恕(道)'吧！自己所讨厌的事情，不要施加在别人身上。”

```
11、子曰：“默而识之，学而不厌，诲人不倦，何有于我哉！”
```
> 孔子说：“默默地记住（所学的知识），学习不觉得厌烦，教人不知道疲倦，这对我能有什么因难呢？”

```
12、子曰：“知之者不如好之者，好之者不如乐之者。”
```
> 孔子说：“对于学习，知道怎么学习的人，不如爱好学习的人；爱好学习的人，又不如以学习为乐趣的人。”

```
13、子在川上曰：“逝者如斯夫，不舍昼夜。”
```
> 孔子在河流上说：“流逝的时间就像这河流一样，日夜不停。”

```
14、子曰：“吾尝终日不食，终夜不寐，以思，无益，不如学也。”
```
> 孔子说：“我曾经整天都不吃饭，整夜都不睡觉，全部用来思考，（觉得）没有好处，不如（把时间用来）学习。”

```
15、子曰：“益者三友，损者三友。友直，友谅，友多闻，益矣。友便辟，友善柔，友便佞，损矣。”
```
> 孔子说：“有益的朋友有三种，有害的朋友也有三种。与正直 的人交朋友，与守信的人 交朋友，与见多识广的人交朋友，是有 益的。与谄媚逢迎的人交朋友，与两面三刀的人交 朋友，与花言 巧语的人交朋友，是有害的。”

```
16、子曰：诗三百篇，一言以蔽之，曰：“思无邪。”
```
> 孔子说：“《诗经》三百(零五)首，用一句话可以概括，即：‘思想纯正，没有邪恶的东西。’”

```
17、子曰：“君子坦荡荡，小人长戚戚。”
```
> 孔子说：“君子胸怀宽广，小人忧愁悲伤。”

```
18、子曰：“不患人之不己知，患不知人也。”
```
> 孔子说：“不怕没人了解自己，就怕自己不了解别人。”

```
19、子曰：“人而无信，不知其可也。”
```
> 孔子说：“人无信誉，不知能干什么？

```
20、子曰：“成事不说，遂事不谏，既往不咎。”
```
> 孔子说：“以前的事不要再评说了，做完的事不要再议论了，过去了就不要再追咎。”

```
21、子曰:"君子成人之美,不成人之恶。小人反是。"
```
> 孔子说：“君子通常成全他人的好事，不破坏别人的事，而小人却与之完全相反。”

```
22、 子曰：“三军可夺帅也， 匹夫不可夺志也。”《子罕》
```
> 孔子说：“军队的首领可以被改变，但是男子汉（有志气的人）的志向是不能被改变的。”

```
23、 子夏曰：“博学而笃志，切问而近思，仁在其中矣。”《子张》
```
> 子夏说：“博览群书广泛学习，而且能坚守自己的志向，恳切地提问，多考虑当前的事，仁德就在其中了。”


## 42 曹刿论战《左传》
#### 先秦·左丘明
```
既克，公问其故。对曰：“夫战，勇气也。一鼓作气，再而衰，三而竭。彼竭我盈。故克之。夫大国，难测也，惧有伏焉。吾视其辙乱，望其旗靡，故逐之。”
```

## 43 《孟子》三则（节选）
#### 战国·孟子
```
鱼，我所欲也；熊掌，亦我所欲也。二者不可得兼，舍鱼而取熊掌者也。生，亦我所欲也；义，亦我所欲也。二者不可得兼，舍生而取义者也。——《孟子·告子上》
故天将降大任于是人也，必先苦其心志，劳其筋骨，饿其体肤，空伐其身，行弗乱其所为，动心忍性，曾益其所不能。——《孟子·告子下》
富贵不能淫，贫贱不能移，威武不能屈，此之谓大丈夫。——《孟子·滕文公下》
```

## 44 《庄子》一则（节选）
#### 战国·庄子
```
北冥有鱼，其名为鲲。鲲之大，不知其几千里也。化而为鸟，其名为鹏，鹏之背，不知其几千里也；怒而飞，其翼若垂天之云。——《逍遥游》
```

## 45 《礼记》一则
#### 西汉·戴圣、戴圣
```
虽有嘉肴，弗食，不知其旨也。虽有至道，弗学，不知其善也。是故学然后知不足，教然后知困。知不足，然后能自反也；知困，然后能自强也。故曰：教学相长也。
```

## 46 《列子》一则（节选）
#### 战国·列子
```
伯牙善鼓琴，钟子期善听。伯牙鼓琴，志在高山。钟子期曰：“善哉，峨峨兮若泰山！”志在流水，钟子期曰：“善哉，洋洋兮若江河。”
```

## 47 《邹忌讽齐王纳谏》
#### 两汉·刘向
```
邹忌修八尺有余，而形貌昳丽。朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也！”城北徐公，齐国之美丽者也。忌不自信，而复问其妾曰：“吾孰与徐公美？”妾曰：“徐公何能及君也！”旦日，客从外来，与坐谈，问之客曰：“吾与徐公孰美？”客曰：“徐公不若君之美也。”明日徐公来，孰视之，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”

于是入朝见威王，曰：“臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。”

王曰：“善。”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”令初下，群臣进谏，门庭若市；数月之后，时时而间进；期年之后，虽欲言，无可进者。(谤讥 一作：谤议)

燕、赵、韩、魏闻之，皆朝于齐。此所谓战胜于朝廷。
```

## 48 《出师表》
#### 两汉·诸葛亮
```
先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。

宫中府中，俱为一体；陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理；不宜偏私，使内外异法也。

侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下：愚以为宫中之事，事无大小，悉以咨之，然后施行，必能裨补阙漏，有所广益。

将军向宠，性行淑均，晓畅军事，试用于昔日，先帝称之曰“能”，是以众议举宠为督：愚以为营中之事，悉以咨之，必能使行阵和睦，优劣得所。

亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之、信之，则汉室之隆，可计日而待也。

臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。

先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明；故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。

愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。

今当远离，临表涕零，不知所言。
```

## 49 桃花源记
#### 东晋·淘渊明
```
晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷。渔人甚异之。复前行，欲穷其林。

林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田美池桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。

见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”(间隔 一作：隔绝)

既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。

南阳刘子骥，高尚士也，闻之，欣然规往。未果，寻病终，后遂无问津者。
```

## 50 答谢中书书
#### 南朝·陶弘景
```
山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将 歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。
```

## 51 三峡
#### 南北朝·郦道元
```
自三峡七百里中，两岸连山，略无阙处。重岩叠嶂，隐天蔽日，自非亭午夜分，不见曦月。(阙 通：缺；重岩 一作：重峦)

至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。(溯 同：泝；暮到 一作：暮至)

春冬之时，则素湍绿潭，回清倒影。绝巘多生怪柏，悬泉瀑布，飞漱其间，清荣峻茂，良多趣味。

每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。”
```

## 52 杂说（四）
#### 唐·韩愈
```
世有伯乐，然后有千里马。千里马常有，而伯乐不常有。故虽有名马，衹辱于奴隶人之手，骈死于槽枥之间，不以千里称也。(衹辱 一作：只辱)

马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？(食马者 通：饲)

策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！
```

## 54 小石潭记
#### 唐·柳宗元
```
从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。(珮 通：佩)

潭中鱼可百许头，皆若空游无所依。日光下澈，影布石上，佁然不动；俶尔远逝，往来翕忽。似与游者相乐。(下澈 一作：下彻)

潭西南而望，斗折蛇行，明灭可见。其岸势犬牙差互，不可知其源。

坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。

同游者：吴武陵，龚古，余弟宗玄。隶而从者，崔氏二小生：曰恕己，曰奉壹。
```

## 55 岳阳楼记
#### 【宋】范仲淹
```
庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上。属予作文以记之。(具 通：俱)

予观夫巴陵胜状，在洞庭一湖。衔远山，吞长江，浩浩汤汤，横无际涯；朝晖夕阴，气象万千。此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎？

若夫淫雨霏霏，连月不开，阴风怒号，浊浪排空；日星隐曜，山岳潜形；商旅不行，樯倾楫摧；薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。(隐曜 一作：隐耀；淫雨 通：霪雨)

至若春和景明，波澜不惊，上下天光，一碧万顷；沙鸥翔集，锦鳞游泳；岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。

嗟夫！予尝求古仁人之心，或异二者之为，何哉？不以物喜，不以己悲；居庙堂之高则忧其民；处江湖之远则忧其君。是进亦忧，退亦忧。然则何时而乐耶？其必曰：“先天下之忧而忧，后天下之乐而乐”乎。噫！微斯人，吾谁与归？

时六年九月十五日。
```

## 56 醉翁亭记
#### 【宋】欧阳修
```
环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺，而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。

若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。

至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥。酿泉为酒，泉香而酒洌；山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。

已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。
```

## 57 爱莲说
#### 【宋】周敦顾
```
水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。(甚爱 一作：盛爱)

予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人？牡丹之爱，宜乎众矣！
```

## 58 记承天寺夜游
#### 【宋】苏轼
```
元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。
庭下如积水空明，水中藻荇交横，盖竹柏影也。何夜无月？何处无竹柏？但少闲人如吾两人者耳。
```

## 59 送东阳马生序
#### 明·宋濂
```
余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道，又患无硕师名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。

当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意,以中有足乐者，不知口体之奉不若人也。盖余之勤且艰若此。
```

## 60 湖心亭看雪
#### 明·张岱
```
崇祯五年十二月，余住西湖。大雪三日，湖中人鸟声俱绝。是日更定矣，余拏一小舟，拥毳衣炉火，独往湖心亭看雪。
雾凇沆砀，天与云与山与水，上下一白。湖上影子，惟长堤一痕、湖心亭一点，与余舟一芥、舟中人两三粒而已。
```

## 61 河中石兽
#### 清·纪昀
```
沧州南一寺临河干，山门圮于河，二石兽并沉焉。阅十余岁，僧募金重修，求二石兽于水中，竟不可得。以为顺流下矣，棹数小舟，曳铁钯，寻十余里无迹。

一讲学家设帐寺中，闻之笑曰：“尔辈不能究物理，是非木杮，岂能为暴涨携之去？乃石性坚重，沙性松浮，湮于沙上，渐沉渐深耳。沿河求之，不亦颠乎？”众服为确论。

一老河兵闻之，又笑曰：“凡河中失石，当求之于上流。盖石性坚重，沙性松浮，水不能冲石，其反激之力，必于石下迎水处啮沙为坎穴，渐激渐深，至石之半，石必倒掷坎穴中。如是再啮，石又再转。转转不已，遂反溯流逆上矣。求之下流，固颠；求之地中，不更颠乎？”如其言，果得于数里外。然则天下之事，但知其一，不知其二者多矣，可据理臆断欤？(转转 一作：再转)
```

## [诫子书](https://so.gushiwen.org/shiwenv_c0509bfa84a1.aspx)
#### 两汉·诸葛亮
```
夫君子之行，静以修身，俭以养德。
非淡泊无以明志，非宁静无以致远。
夫学须静也，才须学也，非学无以广才，非志无以成学。
淫慢则不能励精，险躁则不能治性。
年与时驰，意与日去，遂成枯落，多不接世，悲守穷庐，将复何及！
```

## [摸鱼儿·雁丘词](https://baike.baidu.com/item/摸鱼儿·雁丘词)
#### 金代-元好问
##### 乙丑岁赴试并州，道逢捕雁者云：“今旦获一雁，杀之矣。其脱网者悲鸣不能去，竟自投于地而死。”予因买得之，葬之汾水之上，垒石为识，号曰“雁丘”。同行者多为赋诗，予亦有《雁丘词》。旧所作无宫商，今改定之。
```
问世间，情为何物，直教生死相许？
天南地北双飞客，老翅几回寒暑。
欢乐趣，离别苦，就中更有痴儿女。
君应有语，渺万里层云，千山暮雪，只影向谁去？

横汾路，寂寞当年箫鼓，荒烟依旧平楚。
招魂楚些何嗟及，山鬼暗啼风雨。
天也妒，未信与，莺儿燕子俱黄土。
千秋万古，为留待骚人，狂歌痛饮，来访雁丘处。
```

## 01 蝉
#### 【唐】虞世南
```
垂緌(ruí)饮清露，流响出疏桐。
居高声自远，非是藉(jiè)秋风。
```

## 11 观书有感（其二）
#### 【宋】朱熹
```
昨夜江边春水生，蒙冲巨舰一毛轻。
向来枉费推移力，此日中流自在行。
```

## 02 稚子弄冰
#### 【宋】杨万里
```
稚子金盆脱晓冰，彩丝穿取当银铮。
敲成玉磬穿林响，忽作玻璃碎地声。
```

## 03 村晚
#### 【宋】雷震
```
草满池塘水满陂，山衔落日浸寒漪。
牧童归去横牛背，短笛无腔信口吹。
```

## 06 菩萨蛮·大柏地
#### 【现代】毛泽东
```
赤橙黄绿青蓝紫，谁持彩练当空舞？
雨后复斜阳，关山阵阵苍。
当年鏖战急，弹洞前村壁。
装点此关山，今朝更好看。
```

## 03 十五夜望月
#### 【唐】王建
```
中庭地白树栖鸦，冷露无声湿桂花。
今夜月明人尽望，不知秋思落谁家？
```

## 17 清平乐
#### 【宋】黄庭坚
```
春归何处？寂寞无行路。
若有人知春去处，唤取归来同住。
春无踪迹谁知？除非问取黄鹂。
百啭无人能解，因风飞过蔷薇。
```

## 07 行军九日思长安故园
#### 【唐】岑参
```
强欲登高去，无人送酒来。
遥怜故园菊，应傍战场开。
```

## 08 夜上受降城闻笛
#### 【唐】李益
```
回乐峰前沙似雪，受降城外月如霜。
不知何处吹芦管，一夜征人尽望乡。
```

## 10 七夕
#### 【唐】李商隐
```
鸾扇斜分凤幄开，星桥横过鹊飞回。
争将世上无期别，换得年年一度来。
```

## 15 潼关
#### 【清】谭嗣同
```
终古高云簇此城，秋风吹散马蹄声。
河流大野犹嫌束，山入潼关不解平。
```

## 05 晚春
#### 【唐】韩愈
```
草树知春不久归，百般红紫斗芳菲。
杨花榆荚无才思，惟解漫天作雪飞。
```

## 12 贾生
#### 【唐】李商隐
```
宣室求贤访逐臣，贾生才调更无伦。
可怜夜半虚前席，不问苍生问鬼神。
```

## 13 过松源晨炊漆公店（其五）
#### 【宋】杨万里
```
莫言下岭便无难，赚得行人错喜欢。
政入万山围子里，一山放出一山拦。
```

## 06 庭中有奇树
#### 《古诗十九首》
```
庭中有奇树，绿叶发华滋。
攀条折其荣，将以遗所思。
馨香盈怀袖，路远莫致之。
此物何足贵？但感别经时。
```

## 09 梁甫行
#### 【魏】曹植
```
八方各异气，千里殊风雨。
剧哉边海民，寄身于草野。
妻子象禽兽，行止依林阻。
柴门何萧条，狐兔翔我宇。
```

## 17 采桑子
#### 【宋】欧阳修
```
轻舟短棹西湖好，绿水逶迤。芳草长堤，隐隐笙歌处处随。
无风水面琉璃滑，不觉船移。微动涟漪，惊起沙禽掠岸飞。
```

## 18 相见欢
#### 【宋】朱敦儒
```
金陵城上西楼，倚清秋。万里夕阳垂地大江流。
中原乱，簪缨散，几时收？试倩悲风吹泪过扬州。
```

## 03 式微
#### 《诗经·邶风》
```
式微式微，胡不归？微君之故，胡为乎中露？
式微式微，胡不归？微君之躬，胡为乎泥中？
```

## 07 上李邕
#### 【唐】李白
```
大鹏一日同风起，扶摇直上九万里。
假令风歇时下来，犹能簸却沧溟水。
世人见我恒殊调，见余大言皆冷笑。
宣父犹能畏后生，丈夫未可轻年少。
```

## 12 卜算子·黄州定慧院寓居作
#### 【宋】苏轼
```
缺月挂疏桐，漏断人初静。谁见幽人独往来，缥缈孤鸿影。
惊起却回头，有恨无人省。拣尽寒枝不肯栖，寂寞沙洲冷。
```

## 06 长沙过贾谊宅
#### 【唐】刘长卿
```
三年谪宦此栖迟，万古惟留楚客悲。
秋草独寻人去后，寒林空见日斜时。
汉文有道恩犹薄，湘水无情吊岂知。
寂寂江山摇落处，怜君何事到天涯！
```

## 09 咸阳城东楼
#### 【唐】许浑
```
一上高城万里愁，蒹葭杨柳似汀洲。
溪云初起日沉阁，山雨欲来风满楼。
鸟下绿芜秦苑夕，蝉鸣黄叶汉宫秋。
行人莫问当年事，故国东来渭水流。
```

## 11 行香子
#### 【宋】秦观
```
树绕村庄，水满陂塘。倚东风，豪兴徜徉。
小园几许，收尽春光。有桃花红，李花白，菜花黄。

远远围墙，隐隐茅堂。飏青旗，流水桥傍。
偶然乘兴，步过东冈。正莺儿啼，燕儿舞，蝶儿忙。
```

## 06 临江仙·夜登小阁，忆洛中旧游
#### 【宋】陈与义
```
忆昔午桥桥上饮，坐中多是豪英。
长沟流月去无声。杏花疏影里，吹笛到天明。

二十余年如一梦，此身虽在堪惊。
闲登小阁看新晴。古今多少事，渔唱起三更。
```

## 07 太常引·建康中秋夜为吕叔潜赋
#### 【宋】辛弃疾
```
一轮秋影转金波。飞镜又重磨。
把酒问姮娥：被白发，欺人奈何？

乘风好去，长空万里，直下看山河。
斫去桂婆娑，人道是，清光更多。
```

## 08 浣溪沙
#### 【清】纳兰性德
```
身向云山那畔行。北风吹断马嘶声。深秋远塞若为情！
一抹晚烟荒戍垒，半竿斜日旧关城。古今幽恨几时平！
```

## 09 十五从军征
#### 《乐府诗集》
```
十五从军征，八十始得归。
道逢乡里人，家中有阿谁？
遥看是君家，松柏冢累累。
兔从狗窦入，雉从梁上飞。
中庭生旅谷，井上生旅葵。
舂谷持作饭，采葵持作羹。
羹饭一时熟，不知贻阿谁！
出门东向看，泪落沾我衣。
```

## 14 南安军
#### 【宋】文天祥
```
梅花南北路，风雨湿征衣。
出岭同谁出？归乡如此归！
山河千古在，城郭一时非。
饿死真吾志，梦中行采薇。
```
