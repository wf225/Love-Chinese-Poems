# 小学必背扩展 80首

## 采薇(节选)
#### 先秦：佚名
```
昔我往矣，杨柳依依。
今我来思，雨雪霏霏。
行道迟迟，载渴载饥。
我心悲伤，莫知我哀！
```

## 七步诗
#### 三国 - 曹植
```
煮豆燃豆萁，豆在釜中泣。
本是同根生，相煎何太急。
```

## 山中杂诗
#### 南朝 - 吴均
```
山际见来烟，竹中窥落日。
鸟向檐上飞，云从窗里出。
```

## 宿建德江
#### 唐 - 孟浩然
```
移舟泊烟渚，日暮客愁新。
野旷天低树，江清月近人。
```

## 从军行 其四
#### 唐 - 王昌龄
```
青海长云暗雪山，孤城遥望玉门关。
黄沙百战穿金甲，不破楼兰终不还。
```

## 独坐敬亭山
#### 唐 - 李白
```
众鸟高飞尽，孤云独去闲。
相看两不厌，只有敬亭山。
```

## 秋浦歌 其十五
#### 唐 - 李白
```
白发三千丈，缘愁似个长。
不知明镜里，何处得秋霜。
```

## [夜宿山寺](https://baike.baidu.com/item/夜宿山寺)
#### 唐 - 李白
```
危楼高百尺，手可摘星辰。
不敢高声语，恐惊天上人。
```

## [秋浦歌 其十四](https://baike.baidu.com/item/秋浦歌十七首)
#### 唐 - 李白
```
炉火照天地，红星乱紫烟。
赧郎明月夜，歌曲动寒川。
```

## 峨眉山月歌
#### 唐 - 李白
```
峨眉山月半轮秋，影入平羌江水流。
夜发清溪向三峡，思君不见下渝州。
```

## 春夜洛城闻笛
#### 唐 - 李白
```
谁家玉笛暗飞声，散入春风满洛城。
此夜曲中闻折柳，何人不起故园情。
```

## [闻王昌龄左迁龙标遥有此寄](https://baike.baidu.com/item/闻王昌龄左迁龙标遥有此寄/2806510)
#### 唐 - 李白 [古诗文网](https://so.gushiwen.org/shiwenv_62280919c9c5.aspx)
```
杨花落尽子规啼，闻道龙标过五溪。
我寄愁心与明月，随风直到夜郎西。
```

## [望岳](https://baike.baidu.com/item/会当凌绝顶)
#### 唐 - 杜甫
```
岱宗夫如何，齐鲁青未了。
造化钟神秀，阴阳割昏晓。
荡胸生层云，决眦入归鸟。
会当凌绝顶，一览众山小。
```

## 春望
#### 唐 - 杜甫
```
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
```

## [闻官军收河南河北](https://baike.baidu.com/item/闻官军收河南河北)
#### 唐 - 杜甫
```
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。
```

## 赠花卿
#### 唐 - 杜甫
```
锦城丝管日纷纷，半入江风半入云。
此曲只应天上有，人间能得几回闻。
```

## 江南逢李龟年
#### 唐 - 杜甫
```
岐王宅里寻常见，崔九堂前几度闻。
正是江南好风景，落花时节又逢君。
```

## 江畔独步寻花 其六
#### 唐 - 杜甫
```
黄四娘家花满蹊，千朵万朵压枝低。
留连戏蝶时时舞，自在娇莺恰恰啼。
```

## [房兵曹胡马诗](https://baike.baidu.com/item/房兵曹胡马诗/1215561?fromtitle=房兵曹胡马&fromid=2808018)
#### 唐 - 杜甫
```
胡马大宛名，锋棱瘦骨成。
竹批双耳峻，风入四蹄轻。
所向无空阔，真堪托死生。
骁腾有如此，万里可横行。
```

## 暮江吟
#### 唐 - 白居易
```
一道残阳铺水中，半江瑟瑟半江红。
可怜九月初三夜，露似真珠月似弓。
``` 

## 鸟
#### 唐 - 白居易
```
谁道群生性命微，一般骨肉一般皮。
劝君莫打枝头鸟，子在巢中望母归。
```

## 浪淘沙
#### 唐 - 白居易
```
白浪茫茫与海连，平沙浩浩四无边。
暮去朝来淘不住，遂令东海变桑田。
```

## 逢雪宿芙蓉山主人
#### 唐 - 刘长卿
```
日暮苍山远，天寒白屋贫。
柴门闻犬吠，风雪夜归人。
```

## 送灵澈上人
#### 唐 - 刘长卿
```
苍苍竹林寺，杳杳钟声晚。
荷笠带斜阳，青山独归远。
```

## 寒食
#### 唐 - 韩翃[hóng]
```
春城无处不飞花，寒食东风御柳斜。
日暮汉宫传蜡烛，轻烟散入五侯家。
```

## 竹枝词
#### 唐 - 刘禹锡
```
杨柳青青江水平，闻郎江上唱歌声。
东边日出西边雨，道是无晴却有晴。
```

## 乌衣巷
#### 唐 - 刘禹锡
```
朱雀桥边野草花，乌衣巷口夕阳斜。
旧时王谢堂前燕，飞入寻常百姓家。
```

## 秋夕
#### 唐 - 杜牧
```
银烛秋光冷画屏，轻罗小扇扑流萤。
天阶夜色凉如水，坐看牵牛织女星。
```

## 泊秦淮
#### 唐 - 杜牧
```
烟笼寒水月笼沙，夜泊秦淮近酒家。
商女不知亡国恨，隔江犹唱后庭花。
```

## 过华清宫
#### 唐 - 杜牧
```
长安回望绣成堆，山顶千门次第开。
一骑红尘妃子笑，无人知是荔枝来。
```

## 寄杨州韩绰判官
#### 唐 - 杜牧
```
青山隐隐水迢迢，秋尽江南草木凋。
二十四桥明月夜，玉人何处教吹箫。
```

## 商山早行
#### 唐 - 温庭筠
```
晨起动征铎，客行悲故乡。
鸡声茅店月，人迹板桥霜。
槲叶落山路，枳花明驿墙。
因思杜陵梦，凫雁满回塘。
```

## [夜雨寄北](https://baike.baidu.com/item/夜雨寄北)
#### 唐 - 李商隐
```
君问归期未有期，巴山夜雨涨秋池。
何当共剪西窗烛，却话巴山夜雨时。
```

## 嫦娥
#### 唐 - 李商隐
```
云母屏风烛影深，长河渐落晓星沉。
嫦娥应悔偷灵药，碧海青天夜夜心。
```

## 竹里馆
#### 唐 - 王维
```
独坐幽篁里，弹琴复长啸。
深林人不知，明月来相照。
```

## 鸟鸣涧
#### 唐 - 王维
```
人闲桂花落，夜静春山空。
月出惊山鸟，时鸣春涧中。
```

## 相思
#### 唐 - 王维
```
红豆生南国，春来发几枝。
愿君多采撷，此物最相思。
```

## 小松
#### 唐 - 杜荀鹤
```
自小刺头深草里，而今渐觉出蓬蒿。
时人不识凌云木，直待凌云始道高。
```

## [塞下曲·其二](https://baike.baidu.com/item/和张仆射塞下曲六首/12712371) 
#### 唐 - 卢纶
```
林暗草惊风，将军夜引弓。
平明寻白羽，没在石棱中。
```

## 乞巧
#### 唐 - 林杰
```
七夕今宵看碧霄，牵牛织女渡河桥。 
家家乞巧望秋月，穿尽红丝几万条。
```

## 牧童
#### 唐 - 吕岩
```
草铺横野六七里，笛弄晚风三四声。
归来饱饭黄昏后，不脱蓑衣卧月明。
```

## 秋思
#### 唐 - 张籍
```
洛阳城里见秋风，欲作家书意万重。
复恐匆匆说不尽，行人临发又开封。
```

## 江南曲
#### 唐 - 储光羲
```
日暮长江里，相邀归渡头。
落花如有意，来去逐船流。
```

## 雪
#### 唐 - 罗隐
```
尽道丰年瑞，丰年事若何。
长安有贫者，为瑞不宜多。
```

## 少年行
#### 唐 - 令狐楚
```
弓背霞明剑照霜，秋风走马出咸阳。
未收天子河湟地，不拟回头望故乡。
```

## 蝉
#### 唐 - 虞世南
```
垂緌饮清露，流响出疏桐。
居高声自远，非是藉秋风。
```

## 逢入京使
#### 唐 - 岑参
```
故园东望路漫漫，双袖龙钟泪不干。
马上相逢无纸笔，凭君传语报平安。
```

## [马诗·五](https://baike.baidu.com/item/马诗)
#### 中唐 - 李贺
```
大漠沙如雪，燕山月似钩。
何当金络脑，快走踏清秋。
```

## 题都城南庄
#### 唐 - 崔护
```
去年今日此门中，人面桃花相映红。
人面不知何处在，桃花依旧笑春风。
```

## 菊花
#### 唐 - 元稹
```
秋丛绕舍似陶家，遍绕篱边日渐斜。
不是花中偏爱菊，此花开尽更无花。
```

## 清平乐·村居
#### 南宋 - 辛弃疾
```
茅檐低小，溪上青青草。 
醉里吴音相媚好，白发谁家翁媪? 
大儿锄豆溪东，中儿正织鸡笼。 
最喜小儿无赖，溪头卧剥莲蓬。
```

## [西江月·夜行黄沙道中](https://baike.baidu.com/item/西江月·夜行黄沙道中)
#### 南宋 - 辛弃疾
```
明月别枝惊鹊，清风半夜鸣蝉。
稻花香里说丰年，听取蛙声一片。

七八个星天外，两三点雨山前。
旧时茅店社林边，路转溪桥忽见。
```

## [菩萨蛮·书江西造口壁](https://baike.baidu.com/item/菩萨蛮·书江西造口壁/6978208)
#### 南宋 - 辛弃疾
```
郁孤台下清江水，中间多少行人泪。
西北望长安，可怜无数山。
青山遮不住，毕竟东流去。
江晚正愁余，山深闻鹧鸪。
```

## [如梦令](https://so.gushiwen.org/shiwenv_3e33bfbb8f79.aspx)
#### 宋代: 李清照
```
常记溪亭日暮，沉醉不知归路。
兴尽晚回舟，误入藕花深处。
争渡，争渡，惊起一滩鸥鹭。
```

## 登飞来峰
#### 北宋 - 王安石
```
飞来山上千寻塔，闻说鸡鸣见日升。
不畏浮云遮望眼，自缘身在最高层。
```

## 梅花
#### 北宋 - 王安石
```
墙角数枝梅，凌寒独自开。
遥知不是雪，为有暗香来。
```

## 江上
#### 北宋 - 王安石
```
江北秋阴一半开，晚云含雨却低回。
青山缭绕疑无路，忽见千帆隐映来。
```

## 过松源晨炊漆公店
#### 南宋 - 杨万里
```
莫言下岭便无难，赚得行人空喜欢。
正入万山圈子里，一山放过一山拦。
```

## 舟过安仁
#### 南宋 - 杨万里
```
一叶渔船两小童，收篙停棹坐船中。
怪生无雨都张伞，不是遮头是使风。
```

## [宿新市徐公店](https://baike.baidu.com/item/宿新市徐公店二首)
#### 南宋 - 杨万里
```
篱落疏疏一径深，树头花落未成阴。
儿童急走追黄蝶，飞入菜花无处寻。
```

## [游山西村](https://baike.baidu.com/item/游山西村/5834615)
#### 南宋 - 陆游
```
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。
```

## [十一月四日风雨大作](https://so.gushiwen.org/shiwenv_38c4a0c84fe9.aspx)
#### 南宋 - 陆游
```
风卷江湖雨暗村，四山声作海涛翻。
溪柴火软蛮毡暖，我与狸奴不出门。
僵卧孤村不自哀，尚思为国戍轮台。
夜阑卧听风吹雨，铁马冰河入梦来。
```

## 冬夜读书示子聿
#### 南宋 - 陆游
```
古人学问无遗力，少壮工夫老始成。
纸上得来终觉浅，绝知此事要躬行。
```

## [赠刘景文](https://baike.baidu.com/item/赠刘景文/2822413)
#### 宋代：苏轼
```
荷尽已无擎雨盖，菊残犹有傲霜枝。
一年好景君须记，最是橙黄橘绿时。
```

## 夜书所见
#### 南宋 - 叶绍翁
```
萧萧梧叶送寒声，江上秋风动客情。
知有儿童挑促织，夜深篱落一灯明。
```

## [浣溪沙](https://so.gushiwen.org/shiwenv_eda29e11ff49.aspx)
#### 北宋 - 晏殊
```
一曲新词酒一杯，去年天气旧亭台。夕阳西下几时回？

无可奈何花落去，似曾相识燕归来。小园香径独徘徊。
```

## 春日偶成
####  北宋 - 程颢
```
云淡风轻过午天，傍花随柳过前川。
时人不识余心乐，将谓偷闲学少年。
```

## 蚕妇 
#### 北宋 - 张俞
```
昨日入城市，归来泪满巾。
遍身罗绮者，不是养蚕人。
```

## [观书有感](https://so.gushiwen.org/shiwenv_4c1364cb1da5.aspx)
#### 南宋 - 朱熹
```
半亩方塘一鉴开，天光云影共徘徊。
问渠那得清如许？为有源头活水来。(那 通：哪)
```

## 咏华山 
#### 北宋 - 寇准
```
只有天在上，更无山与齐。
举头红日近，回首白云低。
```

## [过零丁洋](https://so.gushiwen.org/shiwenv_5796865dca4a.aspx)
#### 南宋 - 文天祥
```
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死？留取丹心照汗青。
```

## [天净沙·秋思](https://baike.baidu.com/item/天净沙·秋思/3411320)
#### 元曲作家 马致远
```
枯藤老树昏鸦，小桥流水人家，古道西风瘦马。
夕阳西下，断肠人在天涯。
```

## 天净沙·秋
#### 元代：白朴
```
孤村落日残霞，轻烟老树寒鸦，一点飞鸿影下。
青山绿水，白草红叶黄花。
```

## 朝天子·咏喇叭
#### 明 - 王磐
```
喇叭，唢呐，曲儿小，腔儿大。
官船来往乱如麻，全仗你抬身价。
军听了军愁，民听了民怕，哪里去辨什么真共假？
眼见的吹翻了这家，吹伤了那家，
直吹的水尽鹅飞罢！
```

## 明日歌
#### 明 - 文嘉
```
明日复明日，明日何其多。
我生待明日，万事成蹉跎。
世人若被明日累，春去秋来老将至。
朝看水东流，暮看日西坠。
百年明日能几何？请君听我明日歌!
```

## 题秋江独钓图
#### 清 - 王士禛
```
一蓑一笠一扁舟，一丈丝纶一寸钩。
一曲高歌一樽酒，一人独钓一江秋。
```

## 长相思·山一程
#### 清 - 纳兰性德
```
山一程，水一程，身向榆关那畔行，夜深千帐灯。
风一更，雪一更，聒碎乡心梦不成，故园无此声。
```

## 舟夜书所见
#### 清 - 查慎行
```
月黑见渔灯，孤光一点萤。
微微风簇浪，散作满河星。
```

## 墨竹图题诗
#### 清 - 郑燮
```
衙斋卧听萧萧竹，疑是民间疾苦声。
些小吾曹州县吏，一枝一叶总关情。
```

## 论诗
#### [清] 赵翼
```
李杜诗篇万口传，至今已觉不新鲜。
江山代有才人出，各领风骚数百年。
```

# 小学必背扩展+ 40首

## 山村咏怀
#### 北宋 - 邵康节(邵雍)
```
一去二三里，烟村四五家。
亭台六七座，八九十枝花。
```

## 登幽州台歌
#### 唐 - 陈子昂
```
前不见古人，后不见来者。
念天地之悠悠，独怆然而涕下。
```

## 八阵图
#### 唐 - 杜甫
```
功盖三分国，名成八阵图。
江流石不转，遗恨失吞吴。
```

## 剑客
#### 唐 - 贾岛
```
十年磨一剑， 霜刃未曾试。
今日把示君， 谁有不平事。
```

## 别卢秦卿
####  唐 - 司空曙
```
知有前期在，难分此夜中。
无将故人酒，不及石尤风。
```

## [山居秋暝](https://baike.baidu.com/item/山居秋暝/2794200)
#### 唐 - 王维
```
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。
```

## 送杜少府之任蜀州
#### 唐 - 王勃
```
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在歧路，儿女共沾巾。 
```

## 大林寺桃花
#### 唐 - 白居易
```
人间四月芳菲尽，山寺桃花始盛开。
长恨春归无觅处，不知转入此中来。
```

## 前出塞
#### 唐 - 杜甫
```
挽弓当挽强，用箭当用长。
射人先射马，擒贼先擒王。
杀人亦有限，列国自有疆。
苟能制侵陵，岂在多杀伤。
```

## 月下独酌 其一
#### 唐 - 李白
```
花间一壶酒，独酌无相亲。
举杯邀明月，对影成三人。
月既不解饮，影徒随我身。
暂伴月将影，行乐须及春。
我歌月徘徊，我舞影零乱。
醒时同交欢，醉后各分散。
永结无情游，相期邈云汉。
```

## 黄鹤楼
#### 唐 - 崔颢[hào]
```
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是，烟波江上使人愁。
```

## 画
#### 唐 - 王维
```
远看山有色，近听水无声。
春去花还在，人来鸟不惊。
```

## [短歌行 其一](https://baike.baidu.com/item/短歌行二首/13571956?fromtitle=短歌行&fromid=5570)
#### 三国 - 曹操
```
对酒当歌，人生几何。
譬如朝露，去日苦多。
慨当以慷，忧思难忘。
何以解忧，唯有杜康。
青青子衿，悠悠我心。
但为君故，沉吟至今。
呦呦鹿鸣，食野之苹。
我有嘉宾，鼓瑟吹笙。
明明如月，何时可掇。
忧从中来，不可断绝。
越陌度阡，枉用相存。
契阔谈䜩，心念旧恩。
月明星稀，乌鹊南飞。
绕树三匝，何枝可依。
山不厌高，海不厌深。
周公吐哺，天下归心。
```

## [登科后](https://baike.baidu.com/item/登科后)
#### 唐 - 孟郊
```
昔日龌龊不足夸，今朝放荡思无涯。
春风得意马蹄疾，一日看尽长安花。
```

## [过故人庄](https://baike.baidu.com/item/过故人庄)
#### 唐 - 孟浩然
```
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。
```

## 诗经·关雎
####  先秦 - 诗经·国风
```
关关雎鸠，在河之洲。窈窕淑女，君子好逑。
参差荇菜，左右流之。窈窕淑女，寤寐求之。
求之不得，寤寐思服。悠哉悠哉，辗转反侧。
参差荇菜，左右采之。窈窕淑女，琴瑟友之。
参差荇菜，左右芼之。窈窕淑女，钟鼓乐之。
```

## 无题 · 相见时难别亦难
#### 唐 - 李商隐
```
相见时难别亦难，东风无力百花残。
春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。
蓬山此去无多路，青鸟殷勤为探看。
```

## [行路难 其一](https://baike.baidu.com/item/行路难三首/2864251?fromtitle=行路难&fromid=806630)
#### 唐 - 李白
```
金樽清酒斗十千，玉盘珍羞直万钱。
停杯投箸不能食，拔剑四顾心茫然。
欲渡黄河冰塞川，将登太行雪满山。
闲来垂钓碧溪上，忽复乘舟梦日边。
行路难，行路难，多岐路，今安在。
长风破浪会有时，直挂云帆济沧海。
```

## [赤壁](https://baike.baidu.com/item/赤壁/9108080)
#### 唐 - 杜牧
```
折戟沉沙铁未销，自将磨洗认前朝。
东风不与周郎便，铜雀春深锁二乔。
```

## [白雪歌送武判官归京](https://baike.baidu.com/item/白雪歌送武判官归京/2803665)
#### 唐 - 岑参
```
北风卷地白草折，胡天八月即飞雪。
忽如一夜春风来，千树万树梨花开。
```

## [约客](https://baike.baidu.com/item/约客/93037)
#### 南宋 - 赵师秀
```
黄梅时节家家雨，青草池塘处处蛙。
有约不来过夜半，闲敲棋子落灯花。
```

## [钱塘湖春行](https://baike.baidu.com/item/钱塘湖春行)
#### 唐 - 白居易
```
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。
```

## [酬乐天扬州初逢席上见赠](https://baike.baidu.com/item/酬乐天扬州初逢席上见赠)
#### 唐 - 刘禹锡
```
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。
```

## [使至塞上](https://baike.baidu.com/item/使至塞上/2793889)
#### 唐 - 王维
```
单车欲问边，属国过居延。
征蓬出汉塞，归雁入胡天
大漠孤烟直，长河落日圆。
萧关逢候骑，都护在燕然。
```

## [杂诗三首·其二](https://baike.baidu.com/item/杂诗三首·其二)
#### 唐 - 王维
```
君自故乡来，应知故乡事。
来日绮窗前，寒梅著(zhuó)花未。
```

## [雁门太守行](https://baike.baidu.com/item/雁门太守行/2881221)
#### 唐 - 李贺
```
黑云压城城欲摧，甲光向日金鳞开。
角声满天秋色里，塞上燕脂凝夜紫。
半卷红旗临易水，霜重鼓寒声不起。
报君黄金台上意，提携玉龙为君死。
```

## 次北固山下
#### 唐 - 王湾
```
客路青山外，行舟绿水前。
潮平两岸阔，风正一帆悬。
海日生残夜，江春入旧年。
乡书何处达，归雁洛阳边。
```

## 秋词
#### 唐 - 刘禹锡
```
自古逢秋悲寂寥，我言秋日胜春朝。
晴空一鹤排云上，便引诗情到碧霄。
```

## [秋夜曲](https://baike.baidu.com/item/秋夜曲/2422)
#### 唐 - 王维
```
桂魄初生秋露微，轻罗已薄未更衣。
银筝夜久殷勤弄，心怯空房不忍归。
```

## [子夜秋歌](https://baike.baidu.com/item/子夜秋歌)
#### 唐 - 李白
```
长安一片月，万户捣衣声。
秋风吹不尽，总是玉关情。
何日平胡虏，良人罢远征？
```

## [秋登宣城谢脁北楼](https://baike.baidu.com/item/秋登宣城谢脁北楼)
#### 唐 - 李白
```
江城如画里，山晚望晴空。
两水夹明镜，双桥落彩虹。
人烟寒橘柚，秋色老梧桐。
谁念北楼上，临风怀谢公？
```

## [秋登兰山寄张五](https://baike.baidu.com/item/秋登兰山寄张五/6960080)
#### 唐 - 孟浩然
```
北山白云里，隐者自怡悦。
相望试登高，心随雁飞灭。
愁因薄暮起，兴是清秋发。
时见归村人，沙行渡头歇。
天边树若荠，江畔洲如月。
何当载酒来，共醉重阳节。
```

## [登高](https://baike.baidu.com/item/登高/7605079)
#### 唐 - 杜甫
```
风急天高猿啸哀，渚清沙白鸟飞回。
无边落木萧萧下，不尽长江滚滚来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。
```

## [中秋月](https://baike.baidu.com/item/中秋月/3815504)
#### 宋 - 苏轼
```
暮云收尽溢清寒，银汉无声转玉盘。
此生此夜不长好，明月明年何处看。
```

## 清平乐·六盘山
#### 现代 - 毛泽东
```
天高云淡，望断南飞雁。
不到长城非好汉，屈指行程二万。
六盘山上高峰，红旗漫卷西风。
今日长缨在手，何时缚住苍龙？
```

## 忆秦娥·娄山关
#### 现代 - 毛泽东
```
西风烈，长空雁叫霜晨月。
霜晨月，马蹄声碎，喇叭声咽。
雄关漫道真如铁，而今迈步从头越。
从头越，苍山如海，残阳如血。
```

## 沁园春·长沙
#### 现代 - 毛泽东
```
独立寒秋，湘江北去，橘子洲头。
看万山红遍，层林尽染；漫江碧透，百舸争流。
鹰击长空，鱼翔浅底，万类霜天竞自由。
怅寥廓，问苍茫大地，谁主沉浮？

携来百侣曾游，忆往昔峥嵘岁月稠。
恰同学少年，风华正茂；书生意气，挥斥方遒。
指点江山，激扬文字，粪土当年万户侯。 
曾记否，到中流击水，浪遏飞舟？
```

## 七律·人民解放军占领南京
#### 现代 - 毛泽东
```
钟山风雨起苍黄，百万雄师过大江。
虎踞龙盘今胜昔，天翻地覆慨而慷。
宜将剩勇追穷寇，不可沽名学霸王。
天若有情天亦老，人间正道是沧桑。
```

## 采桑子·重阳
#### 现代 - 毛泽东
```
人生易老天难老，岁岁重阳。
今又重阳，战地黄花分外香。
一年一度秋风劲，不似春光。
胜似春光，廖廓江天万里霜。
```

## [绝句 - 江碧鸟逾白](https://www.gushiwen.org/GuShiWen_655ac39abf.aspx)
#### 唐 - 杜甫
#### 
```
江碧鸟逾白，山青花欲燃。
今春看又过，何日是归年？
```

## [关山月](https://so.gushiwen.org/shiwenv_b12f5b4193fd.aspx)
#### 唐 - 李白
```
明月出天山，苍茫云海间。
长风几万里，吹度玉门关。
汉下白登道，胡窥青海湾。
由来征战地，不见有人还。
戍客望边邑，思归多苦颜。
高楼当此夜，叹息未应闲。
```

## [笠翁对韵 节选](https://baike.baidu.com/item/笠翁对韵/415027)
####
```
天对地，雨对风。大陆对长空。山花对海树，赤日对苍穹。
河对汉，绿对红。雨伯对雷公。烟楼对雪洞，月殿对天宫。
山对海，华对嵩。四岳对三公。宫花对禁柳，塞雁对江龙。

晨对午，夏对冬。下晌对高舂。青春对白昼，古柏对苍松。
清对淡，薄对浓。暮鼓对晨钟。山茶对石菊，烟锁对云封。
繁对简，叠对重。意懒对心慵。仙翁对释伴，道范对儒宗。
```

## [劝学](https://baike.baidu.com/item/劝学/2587726)
#### 唐 - 颜真卿
```
三更灯火五更鸡，正是男儿读书时。
黑发不知勤学早，白首方悔读书迟。
```

## [劝学诗](https://baike.baidu.com/item/劝学诗/13981686#viewPageContent)
#### 南宋 - 朱熹
```
少年易老学难成，一寸光阴不可轻。
未觉池塘春草梦，阶前梧叶已秋声。
```

## [夏日南亭怀辛大](https://baike.baidu.com/item/夏日南亭怀辛大)
#### 唐 - 孟浩然
```
山光忽西落，池月渐东上。
散发乘夕凉，开轩卧闲敞。
荷风送香气，竹露滴清响。
欲取鸣琴弹，恨无知音赏。
感此怀故人，中宵劳梦想。
```

## [青阳度·青荷盖绿水](https://baike.baidu.com/item/青阳度·青荷盖绿水)
#### 乐府诗集
```
青荷盖绿水，芙蓉披红鲜。
下有并根藕，上生并目莲。
```

## [采莲曲二首 其一](https://baike.baidu.com/item/采莲曲二首/)
#### 唐 - 王昌龄
```
吴姬越艳楚王妃，争弄莲舟水湿衣。
来时浦口花迎入，采罢江头月送归。
```

## [采莲曲二首 其二](https://baike.baidu.com/item/采莲曲二首/)
#### 唐 - 王昌龄
```
荷叶罗裙一色裁，芙蓉向脸两边开。
乱入池中看不见，闻歌始觉有人来。
```

## [神童诗 节选](https://baike.baidu.com/item/神童诗)
#### 宋 - 汪洙
```
天子重英豪，文章教尔曹。
万般皆下品，惟有读书高。
少小须勤学，文章可立身。
满朝朱紫贵，尽是读书人。
学问勤中得，萤窗万卷书。
三冬今足用，谁笑腹空虚。
自小多才学，平生志气高。
别人怀宝剑，我有笔如刀。
```

## [杂诗 其一 节选](https://baike.baidu.com/item/杂诗/1688007)
#### 东晋 - 陶渊明
```
盛年不重来，一日难再晨。
及时当勉励，岁月不待人。
```

## [华阴东泉同张处士诣藏律师兼简县内同官因寄齐中书](https://so.gushiwen.org/shiwenv_a62ba0059634.aspx)
#### 唐 - 李益
``` 
哲匠熙百工，日月被光泽。
大国本多士，荆岑无遗璧。
```

## 合欢诗五首 其一
#### 魏晋 - 杨方
```
虎啸谷风起，龙跃景云浮。
同声好相应，同气自相求。
我情与子亲，譬如影追躯。
食共并根穗，饮共连理杯。
衣共双丝绢，寝共无缝裯。
居愿接膝坐，行愿携手趋。
子静我不动，子游我不留。
齐彼同心鸟，譬此比目鱼。
情至断金石，胶漆未为牢。
但愿长无别，合形作一躯。
生为并身物，死为同棺灰。
秦氏自言至，我情不可俦。
```

## [贺新郎·邑中园亭](https://baike.baidu.com/item/贺新郎·辛弃疾/3114710)
#### 南宋 - 辛弃疾 [古诗文网](https://so.gushiwen.org/shiwenv_098e88b62d38.aspx)
##### 邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。
```
甚矣吾衰矣。怅平生、交游零落，只今馀几！
白发空垂三千丈，一笑人间万事。
问何物、能令公喜？
我见青山多妩媚，料青山见我应如是。
情与貌，略相似。

一尊搔首东窗里。想渊明、停云诗就，此时风味。
江左沉酣求名者，岂识浊醪妙理。
回首叫、云飞风起。
不恨古人吾不见，恨古人不见吾狂耳。
知我者，二三子。
```

## [塞上曲二首·其二](https://so.gushiwen.org/shiwenv_e79b6a101da5.aspx)
#### 唐代 - 戴叔伦
``` 
汉家旌帜满阴山，不遣胡儿匹马还。 
愿得此身长报国，何须生入玉门关。
```

## [赴戍登程口占示家人二首](https://so.gushiwen.org/shiwenv_205bdb29d21f.aspx)
#### 清代：林则徐
```
出门一笑莫心哀，浩荡襟怀到处开。
时事难从无过立，达官非自有生来。
风涛回首空三岛，尘壤从头数九垓。
休信儿童轻薄语，嗤他赵老送灯台。

力微任重久神疲，再竭衰庸定不支。
苟利国家生死以，岂因祸福避趋之。
谪居正是君恩厚，养拙刚于戍卒宜。
戏与山妻谈故事，试吟断送老头皮。
```

## [致酒行](https://so.gushiwen.org/shiwenv_6931ee3149d0.aspx)
#### 唐代 - 李贺
```
零落栖迟一杯酒，主人奉觞客长寿。
主父西游困不归，家人折断门前柳。
吾闻马周昔作新丰客，天荒地老无人识。
空将笺上两行书，直犯龙颜请恩泽。
我有迷魂招不得，雄鸡一声天下白。
少年心事当拿云，谁念幽寒坐呜呃。(拿云 一作：拂云 / 擎云)
```

## [春宵](https://so.gushiwen.org/shiwenv_eafb4ea8a749.aspx)
#### 宋代：苏轼
```
春宵一刻值千金，花有清香月有阴。
歌管楼台声细细，秋千院落夜沉沉。
```

## [终南别业](https://so.gushiwen.org/shiwenv_cd7027786b98.aspx)
#### 唐 - 王维
```
中岁颇好道，晚家南山陲。
兴来每独往，胜事空自知。
行到水穷处，坐看云起时。
偶然值林叟，谈笑无还期。
```

## [渡荆门送别](https://so.gushiwen.org/shiwenv_d50eb19399e6.aspx)
#### 唐代 - 李白

渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。

## [旅夜书怀](https://so.gushiwen.org/shiwenv_30bf1f03b349.aspx)
#### 唐代 - 杜甫
```
细草微风岸，危樯独夜舟。
星垂平野阔，月涌大江流。
名岂文章著，官应老病休。
飘飘何所似，天地一沙鸥。
```

## [迢迢牵牛星](https://so.gushiwen.org/shiwenv_7f09a756c9c0.aspx)
#### 两汉：佚名
```
迢迢牵牛星，皎皎河汉女。
纤纤擢素手，札札弄机杼。
终日不成章，泣涕零如雨。
河汉清且浅，相去复几许！
盈盈一水间，脉脉不得语。
```
