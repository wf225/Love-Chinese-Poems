# 人教版初中语文必背古诗词

## [观沧海](https://so.gushiwen.org/shiwenv_630c04c81858.aspx)
#### 两汉: 曹操
```
东临碣石，以观沧海。
水何澹澹，山岛竦峙。
树木丛生，百草丰茂。
秋风萧瑟，洪波涌起。
日月之行，若出其中；
星汉灿烂，若出其里。
幸甚至哉，歌以咏志。
```

## [次北固山下](https://so.gushiwen.org/shiwenv_720b46d38537.aspx)
#### 唐代: 王湾
```
客路青山外，行舟绿水前。(青山外 一作：青山下)
潮平两岸阔，风正一帆悬。
海日生残夜，江春入旧年。
乡书何处达？归雁洛阳边。
```

## [钱塘湖春行](https://so.gushiwen.org/shiwenv_af218ed70405.aspx)
#### 唐代: 白居易
```
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。
```

## [西江月](https://so.gushiwen.org/shiwenv_f090d65212f4.aspx)
#### 宋代: 辛弃疾
```
明月别枝惊鹊，清风半夜鸣蝉。稻花香里说丰年，听取蛙声一片。 
七八个星天外，两三点雨山前。旧时茅店社林边，路转溪桥忽见。(溪桥 一作：溪头)
```

## [天净沙·秋思](https://so.gushiwen.org/shiwenv_9dcf133d25cc.aspx)
#### 元代: 马致远
```
枯藤老树昏鸦，小桥流水人家，古道西风瘦马。
夕阳西下，断肠人在天涯。
```

## [龟虽寿](https://so.gushiwen.org/shiwenv_d78b6331098e.aspx)
#### 两汉: 曹操
```
神龟虽寿，犹有竟时。
螣蛇乘雾，终为土灰。
老骥伏枥，志在千里。
烈士暮年，壮心不已。
盈缩之期，不但在天；
养怡之福，可得永年。
幸甚至哉，歌以咏志。
```

## [过故人庄](https://so.gushiwen.org/shiwenv_4a0d548bebb3.aspx)
#### 唐代: 孟浩然
```
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。
```

## [题破山寺后禅院](https://so.gushiwen.org/shiwenv_e2890c61279c.aspx)
#### 唐代: 常建
```
清晨入古寺，初日照高林。
曲径通幽处，禅房花木深。
山光悦鸟性，潭影空人心。
万籁此俱寂，但余钟磬音。
```

## [闻王昌龄左迁龙标遥](https://so.gushiwen.org/shiwenv_62280919c9c5.aspx)
#### 唐代: 李白
```
杨花落尽子规啼，闻道龙标过五溪。
我寄愁心与明月，随风直到夜郎西。(随风 一作：随君)
```

## [夜雨寄北](https://so.gushiwen.org/shiwenv_e46c43d13b97.aspx)
#### 唐代: 李商隐
```
君问归期未有期，巴山夜雨涨秋池。 
何当共剪西窗烛，却话巴山夜雨时。
```

## [泊秦淮](https://so.gushiwen.org/shiwenv_8e8011f614fb.aspx)
#### 唐代: 杜牧
```
烟笼寒水月笼沙，夜泊秦淮近酒家。
商女不知亡国恨，隔江犹唱《后庭花》。
```

## [浣溪沙](https://so.gushiwen.org/shiwenv_eda29e11ff49.aspx)
#### 宋代: 晏殊
```
一曲新词酒一杯，去年天气旧亭台。夕阳西下几时回？
无可奈何花落去，似曾相识燕归来。小园香径独徘徊。
```

## [过松源晨炊漆公店](https://so.gushiwen.org/shiwenv_9b06cd24ed3a.aspx)
#### 宋代: 杨万里
```
莫言下岭便无难，赚得行人错喜欢。(错喜欢 一作：空喜欢)
政入万山圈子里，一山放过一山拦。(政入 一作：正入   放过 一作：放出)
```

## [如梦令](https://so.gushiwen.org/shiwenv_3e33bfbb8f79.aspx)
#### 宋代: 李清照
```
常记溪亭日暮，沉醉不知归路。
兴尽晚回舟，误入藕花深处。
争渡，争渡，惊起一滩鸥鹭。
```

## [观书有感](https://so.gushiwen.org/shiwenv_4c1364cb1da5.aspx)
#### 宋代: 朱熹
```
半亩方塘一鉴开，天光云影共徘徊。
问渠那得清如许？为有源头活水来。(那 通：哪)
```

## [木兰诗](https://so.gushiwen.org/shiwenv_2d6b0c83a500.aspx)
#### 南北朝
```
　　唧唧复唧唧，木兰当户织。不闻机杼声，惟闻女叹息。("惟"闻 通：唯)问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。
　　东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮至黑山头，不闻爷娘唤女声，但闻燕山胡骑鸣啾啾。
　　万里赴戎机，关山度若飞。朔气传金柝，寒光照铁衣。将军百战死，壮士十年归。
　　归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。(一作：愿借明驼千里足)
　　爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床，脱我战时袍，著我旧时裳。当窗理云鬓，对镜帖花黄。出门看火伴，火伴皆惊忙：同行十二年，不知木兰是女郎。（"帖" 通：贴；惊"忙" 一作：惶；惶 "火"伴 通："伙"）
　　雄兔脚扑朔，雌兔眼迷离；双兔傍地走，安能辨我是雄雌？
```

## [山中杂诗](https://so.gushiwen.org/shiwenv_89748a423718.aspx)
#### 南北朝: 吴均
```
山际见来烟，竹中窥落日。
鸟向檐上飞，云从窗里出。
```

## [竹里馆](https://so.gushiwen.org/shiwenv_4809b5e7a16a.aspx)
#### 唐代: 王维
```
独坐幽篁里，弹琴复长啸。
深林人不知，明月来相照。
```

## [峨眉山月歌](https://so.gushiwen.org/shiwenv_f13ab2fe8afd.aspx)
#### 唐代: 李白
```
峨眉山月半轮秋，影入平羌江水流。 
夜发清溪向三峡，思君不见下渝州。
```

## [春夜洛城闻笛](https://so.gushiwen.org/shiwenv_be1894114330.aspx)
#### 唐代: 李白
```
谁家玉笛暗飞声，散入春风满洛城。 
此夜曲中闻折柳，何人不起故园情。
```

## [逢入京使](https://so.gushiwen.org/shiwenv_10d21c96ba71.aspx)
#### 唐代: 岑参
```
故园东望路漫漫，双袖龙钟泪不干。 
马上相逢无纸笔，凭君传语报平安。
```

## [滁州西涧](https://so.gushiwen.org/shiwenv_f6bd6356c843.aspx)
#### 唐代: 韦应物
```
独怜幽草涧边生，上有黄鹂深树鸣。 
春潮带雨晚来急，野渡无人舟自横。
```

## [江南逢李龟年](https://so.gushiwen.org/shiwenv_514b8bc0ee4f.aspx)
#### 唐代: 杜甫
```
岐王宅里寻常见，崔九堂前几度闻。 
正是江南好风景，落花时节又逢君。
```

## [送灵澈上人](https://so.gushiwen.org/shiwenv_214bea9d63ff.aspx)
#### 唐代: 刘长卿
```
苍苍竹林寺，杳杳钟声晚。
荷笠带斜阳，青山独归远。(斜阳 一作：夕阳)
```

## [约客](https://so.gushiwen.org/shiwenv_c1537124e930.aspx)
#### 宋代: 赵师秀
```
黄梅时节家家雨，青草池塘处处蛙。
有约不来过夜半，闲敲棋子落灯花。
```

## [论诗](https://so.gushiwen.org/shiwenv_c1e5416e8000.aspx)
#### 清代: 赵翼
```
李杜诗篇万口传，至今已觉不新鲜。
江山代有才人出，各领风骚数百年。
```

## [望岳](https://so.gushiwen.org/shiwenv_efec283b31e0.aspx)
#### 唐代: 杜甫
```
岱宗夫如何？齐鲁青未了。
造化钟神秀，阴阳割昏晓。
荡胸生曾云，决眦入归鸟。( 曾 通：层)
会当凌绝顶，一览众山小。
```

## [春望](https://so.gushiwen.org/shiwenv_89d3a63c6d7f.aspx)
#### 唐代: 杜甫
```
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
```

## [石壕吏](https://so.gushiwen.org/shiwenv_93ac46de573f.aspx)
#### 唐代: 杜甫
```
暮投石壕村，有吏夜捉人。老翁逾墙走，老妇出门看。
吏呼一何怒，妇啼一何苦。听妇前致词，三男邺城戍。
一男附书至，二男新战死。存者且偷生，死者长已矣。
室中更无人，惟有乳下孙。有孙母未去，出入无完裙。
老妪力虽衰，请从吏夜归。急应河阳役，犹得备晨炊。
夜久语声绝，如闻泣幽咽。天明登前途，独与老翁别。
```

## [归园田居·其三](https://so.gushiwen.org/shiwenv_a9c118750a79.aspx)
#### 魏晋: 陶渊明
```
种豆南山下，草盛豆苗稀。
晨兴理荒秽，带月荷锄归。
道狭草木长，夕露沾我衣。
衣沾不足惜，但使愿无违。
```

## [使至塞上](https://so.gushiwen.org/shiwenv_eae647c5c110.aspx)
#### 唐代: 王维
```
单车欲问边，属国过居延。
征蓬出汉塞，归雁入胡天。
大漠孤烟直，长河落日圆。
萧关逢候骑，都护在燕然。
```

## [渡荆门送别](https://so.gushiwen.org/shiwenv_d50eb19399e6.aspx)
#### 唐代: 李白
```
渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。
```

## [游山西村](https://so.gushiwen.org/shiwenv_09294abb5f67.aspx)
#### 宋代: 陆游
```
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。
```

## [长歌行](https://so.gushiwen.org/shiwenv_183d69f50755.aspx)
#### 两汉: 佚名
```
青青园中葵，朝露待日晞。
阳春布德泽，万物生光辉。
常恐秋节至，焜黄华叶衰。
百川东到海，何时复西归？
少壮不努力，老大徒伤悲！
```

## [野望](https://so.gushiwen.org/shiwenv_13c4e7658327.aspx)
#### 唐代: 王绩
```
东皋薄暮望，徙倚欲何依。
树树皆秋色，山山唯落晖。
牧人驱犊返，猎马带禽归。
相顾无相识，长歌怀采薇。
```

## [早寒江上有怀](https://so.gushiwen.org/shiwenv_219b75964f74.aspx)
#### 唐代: 孟浩然
```
木落雁南度，北风江上寒。
我家襄水曲，遥隔楚云端。
乡泪客中尽，孤帆天际看。(孤帆 一作：归帆)
迷津欲有问，平海夕漫漫。
```

## [望洞庭湖赠张丞相](https://so.gushiwen.org/shiwenv_ae20659aff8c.aspx)
#### 唐代: 孟浩然
```
八月湖水平，涵虚混太清。
气蒸云梦泽，波撼岳阳城。
欲济无舟楫，端居耻圣明。
坐观垂钓者，徒有羡鱼情。
```

## [黄鹤楼](https://so.gushiwen.org/shiwenv_b0d3f72465ef.aspx)
#### 唐代: 崔颢
```
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是？烟波江上使人愁。
```

## [送友人](https://so.gushiwen.org/shiwenv_c348339f28fd.aspx)
#### 唐代: 李白
```
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。
```

## [秋词](https://so.gushiwen.org/shiwenv_4995f2f0581b.aspx)
#### 唐代: 刘禹锡
```
自古逢秋悲寂寥，我言秋日胜春朝。
晴空一鹤排云上，便引诗情到碧霄。
```

## [鲁山山行](https://so.gushiwen.org/shiwenv_660c5685f2ca.aspx)
#### 宋代: 梅尧臣
```
适与野情惬，千山高复低。
好峰随处改，幽径独行迷。
霜落熊升树，林空鹿饮溪。
人家在何许？云外一声鸡。
```

## [十一月四日风雨大作](https://so.gushiwen.org/shiwenv_38c4a0c84fe9.aspx)
#### 宋代: 陆游
```
风卷江湖雨暗村，四山声作海涛翻。
溪柴火软蛮毡暖，我与狸奴不出门。
僵卧孤村不自哀，尚思为国戍轮台。
夜阑卧听风吹雨，铁马冰河入梦来。
```

## [酬乐天扬州初逢席上见赠](https://so.gushiwen.org/shiwenv_f6c40e3d4893.aspx)
#### 唐代: 刘禹锡
```
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。
```

## [赤壁](https://so.gushiwen.org/shiwenv_3fb397218a1e.aspx)
#### 唐代: 杜牧
```
折戟沉沙铁未销，自将磨洗认前朝。
东风不与周郎便，铜雀春深锁二乔。
```

## [过零丁洋](https://so.gushiwen.org/shiwenv_5796865dca4a.aspx)
#### 宋代: 文天祥
```
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死？留取丹心照汗青。
```

## [水调歌头·丙辰中秋](https://so.gushiwen.org/shiwenv_632c5beb84eb.aspx)
#### 宋代: 苏轼
##### 丙辰中秋，欢饮达旦，大醉，作此篇，兼怀子由。
```
明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？(何似 一作：何时；又恐 一作：惟 / 唯恐)
转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。(长向 一作：偏向)
```

## [山坡羊·潼关怀古](https://so.gushiwen.org/shiwenv_1bd53945715b.aspx)
#### 元代: 张养浩
```
峰峦如聚，波涛如怒，山河表里潼关路。望西都，意踌躇。
伤心秦汉经行处，宫阙万间都做了土。兴，百姓苦；亡，百姓苦！
```

## [饮酒·其五](https://so.gushiwen.org/shiwenv_5b90a9bb5230.aspx)
#### 魏晋: 陶渊明
```
结庐在人境，而无车马喧。
问君何能尔？心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辨已忘言。
```

## [行路难](https://so.gushiwen.org/shiwenv_870828ca8aaa.aspx)
#### 唐代: 李白
```
金樽清酒斗十千，玉盘珍羞直万钱。(羞 通：馐；直 通：值)
停杯投箸不能食，拔剑四顾心茫然。
欲渡黄河冰塞川，将登太行雪满山。(雪满山 一作：雪暗天)
闲来垂钓碧溪上，忽复乘舟梦日边。(碧 一作：坐)
行路难！行路难！多歧路，今安在？
长风破浪会有时，直挂云帆济沧海。
```

## [茅屋为秋风所破歌](https://so.gushiwen.org/shiwenv_8e9ecc95d6a4.aspx)
#### 唐代: 杜甫
```
八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。
南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。
俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻?
安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足！(死亦足 一作：死意足）
```

## [白雪歌送武判官归京](https://so.gushiwen.org/shiwenv_444df93c9bdf.aspx)
#### 唐代: 岑参
```
北风卷地白草折，胡天八月即飞雪。
忽如一夜春风来，千树万树梨花开。
散入珠帘湿罗幕，狐裘不暖锦衾薄。
将军角弓不得控，都护铁衣冷难着。(难着 一作：犹著)
瀚海阑干百丈冰，愁云惨淡万里凝。
中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。
轮台东门送君去，去时雪满天山路。
山回路转不见君，雪上空留马行处。
```

## [己亥杂诗](https://so.gushiwen.org/shiwenv_d78d2dc95f06.aspx)
#### 清代: 龚自珍
```
浩荡离愁白日斜，吟鞭东指即天涯。
落红不是无情物，化作春泥更护花。
```

## [赠从弟](https://so.gushiwen.org/shiwenv_2d0c9ade951e.aspx)
#### 魏晋: 刘桢
```
亭亭山上松，瑟瑟谷中风。
风声一何盛，松枝一何劲。
冰霜正惨凄，终岁常端正。
岂不罹凝寒，松柏有本性。
```

## [送杜少府之任蜀州](https://so.gushiwen.org/shiwenv_5775c79bcd34.aspx)
#### 唐代: 王勃
```
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在歧路，儿女共沾巾。
```

## [登幽州台歌](https://so.gushiwen.org/shiwenv_4083a01ac833.aspx)
#### 唐代: 陈子昂
```
前不见古人，后不见来者。
念天地之悠悠，独怆然而涕下。
```

## [送元二使安西](https://so.gushiwen.org/shiwenv_12a2295aa76b.aspx)
#### 唐代: 王维
```
渭城朝雨浥轻尘，客舍青青柳色新。(一作：客舍依依杨柳春)
劝君更尽一杯酒，西出阳关无故人。
```

## [宣州谢脁楼饯别校书叔云](https://so.gushiwen.org/shiwenv_731e2a19594e.aspx)
#### 唐代: 李白
```
弃我去者，昨日之日不可留；
乱我心者，今日之日多烦忧。
长风万里送秋雁，对此可以酣高楼。
蓬莱文章建安骨，中间小谢又清发。
俱怀逸兴壮思飞，欲上青天览明月。(览 通：揽；明月 一作：日月)
抽刀断水水更流，举杯销愁愁更愁。(销愁 一作 消愁)
人生在世不称意，明朝散发弄扁舟。
```

## [早春呈水部张十八员外](https://so.gushiwen.org/shiwenv_7e09f12b287c.aspx)
#### 唐代: 韩愈
```
天街小雨润如酥，草色遥看近却无。
最是一年春好处，绝胜烟柳满皇都。
```

## [无题](https://so.gushiwen.org/shiwenv_1a4c484f9364.aspx)
#### 唐代: 李商隐
```
相见时难别亦难，东风无力百花残。
春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。
蓬山此去无多路，青鸟殷勤为探看。(蓬山 一作：蓬莱)
```

## [相见欢](https://so.gushiwen.org/shiwenv_804144e6b0dd.aspx)
#### 五代: 李煜
```
无言独上西楼，月如钩。寂寞梧桐深院锁清秋。
剪不断，理还乱，是离愁。别是一般滋味在心头。(一般 一作：一番)
```

## [登飞来峰](https://so.gushiwen.org/shiwenv_4a272f472fee.aspx)
#### 宋代: 王安石
```
飞来山上千寻塔，闻说鸡鸣见日升。(飞来山 一作：飞来峰)
不畏浮云遮望眼，只缘身在最高层。(只缘 一作：自缘)
```

## [清平乐·村居](https://so.gushiwen.org/shiwenv_03e80e28a0c2.aspx)
#### 宋代: 辛弃疾
```
茅檐低小，溪上青青草。醉里吴音相媚好，白发谁家翁媪？
大儿锄豆溪东，中儿正织鸡笼。最喜小儿亡赖，溪头卧剥莲蓬。(亡 通：无)
```

## [望江南](https://so.gushiwen.org/shiwenv_6e0fcfd7a813.aspx)
#### 唐代: 温庭筠
```
梳洗罢，独倚望江楼。
过尽千帆皆不是，斜晖脉脉水悠悠。肠断白蘋洲。
```

## [渔家傲·秋思](https://so.gushiwen.org/shiwenv_76a124fc2fb8.aspx)
#### 宋代: 范仲淹
```
塞下秋来风景异，衡阳雁去无留意。四面边声连角起，千嶂里，长烟落日孤城闭。
浊酒一杯家万里，燕然未勒归无计。羌管悠悠霜满地，人不寐，将军白发征夫泪。
```

## [江城子·密州出猎](https://so.gushiwen.org/shiwenv_85b8792a66ac.aspx)
#### 宋代: 苏轼
```
老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。
酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。
```

## [武陵春](https://so.gushiwen.org/shiwenv_cd236de1e210.aspx)
#### 宋代: 李清照
```
风住尘香花已尽，日晚倦梳头。物是人非事事休，欲语泪先流。
闻说双溪春尚好，也拟泛轻舟。只恐双溪舴艋舟，载不动许多愁。
```

## [破阵子·为陈同甫赋壮词以寄之](https://so.gushiwen.org/shiwenv_9822debcdc64.aspx)
#### 宋代: undefined
```
醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。
马作的卢飞快，弓如霹雳弦惊。了却君王天下事，赢得生前身后名。可怜白发生！
```

## [观刈麦](https://so.gushiwen.org/shiwenv_796882166eaf.aspx)
#### 唐代: 白居易
```
田家少闲月，五月人倍忙。
夜来南风起，小麦覆陇黄。
妇姑荷箪食，童稚携壶浆，
相随饷田去，丁壮在南冈。
足蒸暑土气，背灼炎天光，
力尽不知热，但惜夏日长。
复有贫妇人，抱子在其旁，
右手秉遗穗，左臂悬敝筐。
听其相顾言，闻者为悲伤。
家田输税尽，拾此充饥肠。
今我何功德？曾不事农桑。
吏禄三百石，岁晏有余粮，
念此私自愧，尽日不能忘。
```

## [月夜](https://so.gushiwen.org/shiwenv_cb396f21ec13.aspx)
#### 唐代: 刘方平
```
更深月色半人家，北斗阑干南斗斜。 
今夜偏知春气暖，虫声新透绿窗纱。
```

## [商山早行](https://so.gushiwen.org/shiwenv_8d18260838e2.aspx)
#### 唐代: 温庭筠
```
晨起动征铎，客行悲故乡。
鸡声茅店月，人迹板桥霜。
槲叶落山路，枳花明驿墙。(明驿墙 一作：照驿墙)
因思杜陵梦，凫雁满回塘。
```

## [卜算子·咏梅](https://so.gushiwen.org/shiwenv_e8c610c2308b.aspx)
#### 近现代: 毛泽东
##### 读陆游咏梅词，反其意而用之。
```
风雨送春归，飞雪迎春到。已是悬崖百丈冰，犹有花枝俏。
俏也不争春，只把春来报。待到山花烂漫时，她在丛中笑。
```

## [破阵子](https://so.gushiwen.org/shiwenv_fc2335c98c2b.aspx)
#### 宋代: 晏殊
```
燕子来时新社，梨花落后清明。池上碧苔三四点，叶底黄鹂一两声。日长飞絮轻。
巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。
```

## [浣溪沙](https://so.gushiwen.org/shiwenv_a9a16104dd1b.aspx)
#### 宋代: 苏轼
```
游蕲水清泉寺，寺临兰溪，溪水西流。
山下兰芽短浸溪，松间沙路净无泥，潇潇暮雨子规啼。(潇潇 一作：萧萧)
谁道人生无再少？门前流水尚能西！休将白发唱黄鸡。
```

## [醉花阴](https://so.gushiwen.org/shiwenv_324219410b89.aspx)
#### 宋代: 李清照
```
薄雾浓云愁永昼，瑞脑消金兽。佳节又重阳，玉枕纱橱，半夜凉初透。(橱 通：厨)
东篱把酒黄昏后，有暗香盈袖。莫道不销魂，帘卷西风，人比黄花瘦。(人比 一作：人似；销 一作：消)
```

## [南乡子·登京口北固亭有怀](https://so.gushiwen.org/shiwenv_3cfc9856b57a.aspx)
#### 宋代: undefined
```
何处望神州？满眼风光北固楼。千古兴亡多少事？悠悠。不尽长江滚滚流。
年少万兜鍪，坐断东南战未休。天下英雄谁敌手？曹刘。生子当如孙仲谋。
```

## [山坡羊·骊山怀古](https://so.gushiwen.org/shiwenv_614c91077b60.aspx)
#### 元代: 张养浩
```
骊山四顾，阿房一炬，当时奢侈今何处？
只见草萧疏，水萦纡。至今遗恨迷烟树。
列国周齐秦汉楚，赢，都变做了土；输，都变做了土。
```

## [朝天子·咏喇叭](https://so.gushiwen.org/shiwenv_dff01ff4925b.aspx)
#### 明代: 王磐
```
喇叭，唢呐，曲儿小腔儿大。官船来往乱如麻，全仗你抬声价。(唢呐 一作：锁呐； 声价 一作：身价)
军听了军愁，民听了民怕。哪里去辨甚么真共假？
眼见的吹翻了这家，吹伤了那家，只吹的水尽鹅飞罢！
```

## [关雎](https://so.gushiwen.org/shiwenv_4c5705b99143.aspx)
#### 先秦: 《诗经》
```
关关雎鸠，在河之洲。窈窕淑女，君子好逑。
参差荇菜，左右流之。窈窕淑女，寤寐求之。
求之不得，寤寐思服。悠哉悠哉，辗转反侧。
参差荇菜，左右采之。窈窕淑女，琴瑟友之。
参差荇菜，左右芼之。窈窕淑女，钟鼓乐之。
```

## [蒹葭](https://so.gushiwen.org/shiwenv_15cd220102d6.aspx)
#### 先秦: 《诗经》
```
蒹葭苍苍，白露为霜。所谓伊人，在水一方。
溯洄从之，道阻且长。溯游从之，宛在水中央。
蒹葭萋萋，白露未晞。所谓伊人，在水之湄。
溯洄从之，道阻且跻。溯游从之，宛在水中坻。
蒹葭采采，白露未已。所谓伊人，在水之涘。
溯洄从之，道阻且右。溯游从之，宛在水中沚。
```

## [从军行](https://so.gushiwen.org/shiwenv_43b3cbe749a9.aspx)
#### 唐代: 杨炯
```
烽火照西京，心中自不平。
牙璋辞凤阙，铁骑绕龙城。
雪暗凋旗画，风多杂鼓声。
宁为百夫长，胜作一书生。
```

## [月下独酌](https://so.gushiwen.org/shiwenv_3185407c5519.aspx)
#### 唐代: 李白
```
花间一壶酒，独酌无相亲。
举杯邀明月，对影成三人。
月既不解饮，影徒随我身。
暂伴月将影，行乐须及春。
我歌月徘徊，我舞影零乱。
醒时同交欢，醉后各分散。(同交欢 一作：相交欢)
永结无情游，相期邈云汉。
```

## [羌村三首·其三](https://so.gushiwen.org/shiwenv_bfd93a5b5702.aspx)
#### 唐代: 杜甫
```
群鸡正乱叫，客至鸡斗争。
驱鸡上树木，始闻叩柴荆。
父老四五人，问我久远行。
手中各有携，倾榼浊复清。
莫辞酒味薄，黍地无人耕。
兵戈既未息，儿童尽东征。
请为父老歌：艰难愧深情！
歌罢仰天叹，四座泪纵横。
```

## [登楼](https://so.gushiwen.org/shiwenv_f635f8f8edb7.aspx)
#### 唐代: 杜甫
```
花近高楼伤客心，万方多难此登临。
锦江春色来天地，玉垒浮云变古今。
北极朝廷终不改，西山寇盗莫相侵。
可怜后主还祠庙，日暮聊为《梁甫吟》。(梁甫 一作：梁父)
```

## [走马川行奉送封大夫出师西征](https://so.gushiwen.org/shiwenv_ad4d98d510ea.aspx)
#### 唐代: 岑参
```
君不见走马川行雪海边，平沙莽莽黄入天。 
轮台九月风夜吼，一川碎石大如斗，随风满地石乱走。 
匈奴草黄马正肥，金山西见烟尘飞，汉家大将西出师。 
将军金甲夜不脱，半夜军行戈相拨，风头如刀面如割。 
马毛带雪汗气蒸，五花连钱旋作冰，幕中草檄砚水凝。 
虏骑闻之应胆慑，料知短兵不敢接，车师西门伫献捷。
```

## [左迁至蓝关示侄孙湘](https://so.gushiwen.org/shiwenv_076cedfce20c.aspx)
#### 唐代: 韩愈
```
一封朝奏九重天，夕贬潮州路八千。
欲为圣明除弊事，肯将衰朽惜残年！
云横秦岭家何在？雪拥蓝关马不前。
知汝远来应有意，好收吾骨瘴江边。（版本一）
一封朝奏九重天，夕贬潮阳路八千。
本为圣朝除弊政，敢将衰朽惜残年。
云横秦岭家何在？雪拥蓝关马不前。
知汝远来应有意，好收吾骨瘴江边。（版本二）
```

## [望月有感](https://so.gushiwen.org/shiwenv_5dfc1bd59fed.aspx)
#### 唐代: 白居易
##### 自河南经乱，关内阻饥，兄弟离散，各在一处。因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。
```
时难年荒世业空，弟兄羁旅各西东。
田园寥落干戈后，骨肉流离道路中。
吊影分为千里雁，辞根散作九秋蓬。
共看明月应垂泪，一夜乡心五处同。
```

## [雁门太守行](https://so.gushiwen.org/shiwenv_a60e7fd3031b.aspx)
#### 唐代: 李贺
```
黑云压城城欲摧，甲光向日金鳞开。(向日 一作：向月)
角声满天秋色里，塞上燕脂凝夜紫。(塞上 一作：塞土)
半卷红旗临易水，霜重鼓寒声不起。
报君黄金台上意，提携玉龙为君死！
```

## [卜算子·送鲍浩然之浙东](https://so.gushiwen.org/shiwenv_ee1bd6238d4a.aspx)
#### 宋代: 王观
```
水是眼波横，山是眉峰聚。
欲问行人去那边？眉眼盈盈处。
才始送春归，又送君归去。
若到江南赶上春，千万和春住。
```

## [别云间](https://so.gushiwen.org/shiwenv_d01bc3fbb10b.aspx)
#### 明代: 夏完淳
```
三年羁旅客，今日又南冠。
无限山河泪，谁言天地宽！(山河 一作：河山)
已知泉路近，欲别故乡难。
毅魄归来日，灵旗空际看。
```

