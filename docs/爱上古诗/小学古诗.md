## [山村咏怀](https://so.gushiwen.org/shiwenv_5853b45b56b2.aspx)
#### 宋代: 邵雍
```
一去二三里，烟村四五家。
亭台六七座，八九十枝花。
```

## [画](https://so.gushiwen.org/shiwenv_b6bd9a33dfd7.aspx)
#### 唐代: 王维
```
远看山有色，近听水无声。
春去花还在，人来鸟不惊。
```

## [静夜思](https://so.gushiwen.org/shiwenv_c35a60c1a8e2.aspx)
#### 唐代: 李白
```
床前明月光，疑是地上霜。
举头望明月，低头思故乡。
```

## [咏鹅](https://so.gushiwen.org/shiwenv_eeb3869b6242.aspx)
#### 唐代: 骆宾王
```
鹅，鹅，鹅，曲项向天歌。
白毛浮绿水，红掌拨清波。
```

## [春晓](https://so.gushiwen.org/shiwenv_ccee5691ba93.aspx)
#### 唐代: 孟浩然
```
春眠不觉晓，处处闻啼鸟。
夜来风雨声，花落知多少。
```

## [村居](https://so.gushiwen.org/shiwenv_425fb837c387.aspx)
#### 清代: 高鼎
```
草长莺飞二月天，拂堤杨柳醉春烟。
儿童散学归来早，忙趁东风放纸鸢。
```

## [所见](https://so.gushiwen.org/shiwenv_58699ebb5e93.aspx)
#### 清代: 袁枚
```
牧童骑黄牛，歌声振林樾。
意欲捕鸣蝉，忽然闭口立。
```

## [小池](https://so.gushiwen.org/shiwenv_31dd7d07323c.aspx)
#### 宋代: 杨万里
```
泉眼无声惜细流，树阴照水爱晴柔。
小荷才露尖尖角，早有蜻蜓立上头。
```

## [赠刘景文](https://so.gushiwen.org/shiwenv_c987db20a4d7.aspx)
#### 宋代: 苏轼
```
荷尽已无擎雨盖，菊残犹有傲霜枝。
一年好景君须记，最是橙黄橘绿时。(最是 一作：正是) 
```

## [山行](https://so.gushiwen.org/shiwenv_3c36881bd247.aspx)
#### 唐代: 杜牧
```
远上寒山石径斜，白云深处有人家。(深处 一作：生处)
停车坐爱枫林晚，霜叶红于二月花。
```

## [回乡偶书](https://so.gushiwen.org/shiwenv_f459f8ed8d23.aspx)
#### 唐代: 贺知章
```
少小离家老大回，乡音无改鬓毛衰。
儿童相见不相识，笑问客从何处来。
```

## [赠汪伦](https://so.gushiwen.org/shiwenv_ca9eaf40a6ce.aspx)
#### 唐代: 李白
```
李白乘舟将欲行，忽闻岸上踏歌声。
桃花潭水深千尺，不及汪伦送我情。 
```

## [草](https://so.gushiwen.org/shiwenv_b7820a12ebaa.aspx)
#### 唐代: 白居易
```
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。
```

## [宿新市徐公店](https://so.gushiwen.org/shiwenv_f92fb36ff846.aspx)
#### 宋代: 杨万里
```
篱落疏疏一径深，树头花落未成阴。(花落 一作：新绿)
儿童急走追黄蝶，飞入菜花无处寻。
```

## [望庐山瀑布](https://so.gushiwen.org/shiwenv_62802abab937.aspx)
#### 唐代: 李白
```
日照香炉生紫烟，遥看瀑布挂前川。
飞流直下三千尺，疑是银河落九天。
```

## [绝句](https://so.gushiwen.org/shiwenv_549473b5211c.aspx)
#### 唐代: 杜甫
```
两个黄鹂鸣翠柳，一行白鹭上青天。
窗含西岭千秋雪，门泊东吴万里船。
```

## [敕勒歌](https://so.gushiwen.org/shiwenv_f996111bff75.aspx)
#### 南北朝: 乐府诗集
```
敕勒川，阴山下。天似穹庐，笼盖四野。
天苍苍，野茫茫。风吹草低见牛羊。
```

## [夜书所见](https://so.gushiwen.org/shiwenv_7ccd1778ba07.aspx)
#### 宋代: 叶绍翁
```
萧萧梧叶送寒声，江上秋风动客情。
知有儿童挑促织，夜深篱落一灯明。
```

## [九月九日忆山东兄弟](https://so.gushiwen.org/shiwenv_d75a706935de.aspx)
#### 唐代: 王维
```
独在异乡为异客，每逢佳节倍思亲。
遥知兄弟登高处，遍插茱萸少一人。 

```

## [望天门山](https://so.gushiwen.org/shiwenv_97e6296bfb8d.aspx)
#### 唐代: 李白
```
天门中断楚江开，碧水东流至此回。
两岸青山相对出，孤帆一片日边来。
```

## [饮湖上初晴后雨](https://so.gushiwen.org/shiwenv_8949464433f0.aspx)
#### 宋代: 苏轼
```
水光潋滟晴方好，山色空蒙雨亦奇。(蒙 通：濛)
欲把西湖比西子，淡妆浓抹总相宜。
```

## [小儿垂钓](https://so.gushiwen.org/shiwenv_200d28227643.aspx)
#### 唐代: 胡令能
```
蓬头稚子学垂纶，侧坐莓苔草映身。 
路人借问遥招手，怕得鱼惊不应人。
```

## [咏柳](https://so.gushiwen.org/shiwenv_9936770100ef.aspx)
#### 唐代: 贺知章
```
碧玉妆成一树高，万条垂下绿丝绦。
不知细叶谁裁出，二月春风似剪刀。
```

## [春日](https://so.gushiwen.org/shiwenv_ba4626c44270.aspx)
#### 宋代: 朱熹
```
胜日寻芳泗水滨，无边光景一时新。
等闲识得东风面，万紫千红总是春。
```

## [乞巧](https://so.gushiwen.org/shiwenv_e152d043be94.aspx)
#### 唐代: 林杰
```
七夕今宵看碧霄，牵牛织女渡河桥。 
家家乞巧望秋月，穿尽红丝几万条。
```

## [嫦娥](https://so.gushiwen.org/shiwenv_caef25db347c.aspx)
#### 唐代: 李商隐
```
云母屏风烛影深，长河渐落晓星沉。
嫦娥应悔偷灵药，碧海青天夜夜心。
```

## [游子吟](https://so.gushiwen.org/shiwenv_161d06b0b556.aspx)
#### 唐代: 孟郊
```
慈母手中线，游子身上衣。
临行密密缝，意恐迟迟归。
谁言寸草心，报得三春晖。
```

## [题西林壁](https://so.gushiwen.org/shiwenv_f2f5469a6044.aspx)
#### 宋代: 苏轼
```
横看成岭侧成峰，远近高低各不同。
不识庐山真面目，只缘身在此山中。
```

## [游山西村](https://so.gushiwen.org/shiwenv_09294abb5f67.aspx)
#### 宋代: 陆游
```
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。
```

## [黄鹤楼送孟浩然之广陵](https://so.gushiwen.org/shiwenv_d3f231047aef.aspx)
#### 唐代: 李白
```
故人西辞黄鹤楼，烟花三月下扬州。
孤帆远影碧空尽，唯见长江天际流。 (唯 通：惟)
```

## [送元二使安西](https://so.gushiwen.org/shiwenv_12a2295aa76b.aspx)
#### 唐代: 王维
```
渭城朝雨浥轻尘，客舍青青柳色新。(一作：客舍依依杨柳春)
劝君更尽一杯酒，西出阳关无故人。
```

## [过故人庄](https://so.gushiwen.org/shiwenv_4a0d548bebb3.aspx)
#### 唐代: 孟浩然
```
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。
```

## [独坐敬亭山](https://so.gushiwen.org/shiwenv_1da5349ad9e4.aspx)
#### 唐代: 李白
```
众鸟高飞尽，孤云独去闲。
相看两不厌，只有敬亭山。(只有 一作：惟 / 唯)
```

## [望洞庭](https://so.gushiwen.org/shiwenv_880912218fc8.aspx)
#### 唐代: 刘禹锡
```
湖光秋月两相和，潭面无风镜未磨。
遥望洞庭山水翠，白银盘里一青螺。(山水翠 一作：山水色)
```

## [忆江南](https://so.gushiwen.org/shiwenv_6ad0636b01a9.aspx)
#### 唐代: 白居易
```
江南好，风景旧曾谙。日出江花红胜火，春来江水绿如蓝。能不忆江南？
```

## [乡村四月](https://so.gushiwen.org/shiwenv_07f5e3403665.aspx)
#### 宋代: 翁卷
```
绿遍山原白满川，子规声里雨如烟。
乡村四月闲人少，才了蚕桑又插田。
```

## [四时田园杂兴](https://so.gushiwen.org/shiwenv_6e4b9596b2f3.aspx)
#### 宋代: 范成大
```
梅子金黄杏子肥，麦花雪白菜花稀。
日长篱落无人过，惟有蜻蜓蛱蝶飞。(惟 通 唯)
```

## [渔歌子](https://so.gushiwen.org/shiwenv_ee72baa043c8.aspx)
#### 唐代: 张志和
```
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。
```

## [泊船瓜洲](https://so.gushiwen.org/shiwenv_df14e6fd217b.aspx)
#### 宋代: 王安石
```
京口瓜洲一水间，钟山只隔数重山。
春风又绿江南岸，明月何时照我还？
```

## [秋思](https://so.gushiwen.org/shiwenv_596a2b090692.aspx)
#### 唐代: 张籍
```
洛阳城里见秋风，欲作家书意万重。
复恐匆匆说不尽，行人临发又开封。
```

## [长相思](https://so.gushiwen.org/shiwenv_0a4d69889c65.aspx)
#### 清代: 纳兰性德
```
山一程，水一程，身向榆关那畔行，夜深千帐灯。
风一更，雪一更，聒碎乡心梦不成，故园无此声。
```

## [卜算子·咏梅](https://so.gushiwen.org/shiwenv_e8c610c2308b.aspx)
#### 近现代: 毛泽东
```
读陆游咏梅词，反其意而用之。
风雨送春归，飞雪迎春到。已是悬崖百丈冰，犹有花枝俏。
俏也不争春，只把春来报。待到山花烂漫时，她在丛中笑。
```

## [牧童](https://so.gushiwen.org/shiwenv_486a03cdbd29.aspx)
#### 唐代: 吕岩
```
草铺横野六七里，笛弄晚风三四声。
归来饱饭黄昏后，不脱蓑衣卧月明。
```

## [舟过安仁](https://so.gushiwen.org/shiwenv_975bf39b1456.aspx)
#### 宋代: 杨万里
```
一叶渔船两小童，收篙停棹坐船中。
怪生无雨都张伞，不是遮头是使风。
```

## [清平乐·村居](https://so.gushiwen.org/shiwenv_03e80e28a0c2.aspx)
#### 宋代: 辛弃疾
```
茅檐低小，溪上青青草。醉里吴音相媚好，白发谁家翁媪？
大儿锄豆溪东，中儿正织鸡笼。最喜小儿亡赖，溪头卧剥莲蓬。(亡 通：无)
```

## [浪淘沙·九曲黄河万里沙](https://so.gushiwen.org/shiwenv_857567307e6a.aspx)
#### 唐代: 刘禹锡
```
九曲黄河万里沙，浪淘风簸自天涯。
如今直上银河去，同到牵牛织女家。
```

## [天净沙·秋](https://so.gushiwen.org/shiwenv_e880525df22e.aspx)
#### 元代: 白朴
```
孤村落日残霞，轻烟老树寒鸦，一点飞鸿影下。青山绿水，白草红叶黄花。
```

## [马诗二十三首·其五](https://so.gushiwen.org/shiwenv_55174e6ebe20.aspx)
#### 唐代: 李贺
```
大漠沙如雪，燕山月似钩。
何当金络脑，快走踏清秋。
```

## [西江月·夜行黄沙道中](https://so.gushiwen.org/shiwenv_f090d65212f4.aspx)
#### 宋代: 辛弃疾
```
明月别枝惊鹊，清风半夜鸣蝉。稻花香里说丰年，听取蛙声一片。 
七八个星天外，两三点雨山前。旧时茅店社林边，路转溪桥忽见。(溪桥 一作：溪头)
```

## [春夜喜雨](https://so.gushiwen.org/shiwenv_d48451f00541.aspx)
#### 唐代: 杜甫
```
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。
```

## [采薇](https://so.gushiwen.org/shiwenv_fa087546c81b.aspx)
#### 先秦: 节选
```
昔我往矣，杨柳依依。
今我来思，雨雪霏霏。
行道迟迟，载渴载饥。
我心悲伤，莫知我哀！
```

## [元日](https://so.gushiwen.org/shiwenv_a167901c9c90.aspx)
#### 宋代: 王安石
```
爆竹声中一岁除，春风送暖入屠苏。
千门万户曈曈日，总把新桃换旧符。
```

## [天竺寺八月十五日](https://so.gushiwen.org/shiwenv_2e73c8b1e52f.aspx)
#### 唐代: 皮日休
```
玉颗珊珊下月轮，殿前拾得露华新。 
至今不会天中事，应是嫦娥掷与人。
```

## [七步诗](https://so.gushiwen.org/shiwenv_305d29fb64aa.aspx)
#### 两汉: 曹植
```
煮豆燃豆萁，豆在釜中泣。
本是同根生，相煎何太急？
```

## [鸟鸣涧](https://so.gushiwen.org/shiwenv_8ec950bd1395.aspx)
#### 唐代: 王维
```
人闲桂花落，夜静春山空。
月出惊山鸟，时鸣春涧中。
```

## [芙蓉楼送辛渐](https://so.gushiwen.org/shiwenv_f433a64dd504.aspx)
#### 唐代: 王昌龄
```
寒雨连江夜入吴，平明送客楚山孤。
洛阳亲友如相问，一片冰心在玉壶。
```

## [江畔独步寻花](https://so.gushiwen.org/shiwenv_7ef63cf7f13c.aspx)
#### 唐代: 杜甫
```
黄四娘家花满蹊，千朵万朵压枝低。
留连戏蝶时时舞，自在娇莺恰恰啼。
```

## [石灰吟](https://so.gushiwen.org/shiwenv_c6c93895df0a.aspx)
#### 明代: 于谦
```
千锤万凿出深山，烈火焚烧若等闲。
粉骨碎身全不怕，要留清白在人间。
```

## [竹石](https://so.gushiwen.org/shiwenv_e5c9337524b7.aspx)
#### 清代: 郑燮
```
咬定青山不放松，立根原在破岩中。
千磨万击还坚劲，任尔东西南北风。(坚劲 一作：韧)
```

## [闻官军收河南河北](https://so.gushiwen.org/shiwenv_519029b7355c.aspx)
#### 唐代: 杜甫
```
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。
```

## [浣溪沙·游蕲水清泉寺](https://so.gushiwen.org/shiwenv_a9a16104dd1b.aspx)
#### 宋代: 苏轼
```
游蕲水清泉寺，寺临兰溪，溪水西流。
山下兰芽短浸溪，松间沙路净无泥，潇潇暮雨子规啼。(潇潇 一作：萧萧)
谁道人生无再少？门前流水尚能西！休将白发唱黄鸡。
```

