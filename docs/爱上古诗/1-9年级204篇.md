# 小学阶段

# 1 一年级上册

## 01 咏鹅
#### 【唐】骆宾王
```
鹅，鹅，鹅，曲项向天歌。
白毛浮绿水，红掌拨清波。
```

## 02 江南
#### 汉乐府
```
江南可采莲，莲叶何田田。
鱼戏莲叶间。
鱼戏莲叶东，鱼戏莲叶西，
鱼戏莲叶南，鱼戏莲叶北。
```

## 03 画
#### 【唐】王维
```
远看山有色，近听水无声。
春去花还在，人来鸟不惊。
```

## 04 悯农（其二）
#### 【唐】李绅
```
锄禾日当午，汗滴禾下土。
谁知盘中餐，粒粒皆辛苦。
```

## 05 古朗月行（节选）
#### 【唐】李白
```
小时不识月，呼作白玉盘。
又疑瑶台镜，飞在青云端。
```

## 06 风
#### 【唐】李峤
```
解落三秋叶，能开二月花。
过江千尺浪，入竹万竿斜。
```

# 2 一年级下册

## 01 春晓
#### 【唐】孟浩然
```
春眠不觉晓，处处闻啼鸟。
夜来风雨声，花落知多少。
```

## 02 赠汪伦
#### 【唐】李白
```
李白乘舟将欲行，忽闻岸上踏歌声。
桃花潭水深千尺，不及汪伦送我情。
```

## 03 静夜思
#### 【唐】李白
```
床前明月光，疑是地上霜。
举头望明月，低头思故乡。
```

## 04 寻隐者不遇
#### 【唐】贾岛
```
松下问童子，言师采药去。
只在此山中，云深不知处。
```

## 05 池上
#### 【唐】白居易
```
小娃撑小艇，偷采白莲回。
不解藏踪迹，浮萍一道开。
```

## 06 小池
#### 【宋】杨万里
```
泉眼无声惜细流，树阴照水爱晴柔。
小荷才露尖尖角，早有蜻蜓立上头。
```

## 07 画鸡
#### 【明】唐寅
```
头上红冠不用裁，满身雪白走将来。
平生不敢轻言语，一叫千门万户开。
```

# 3 二年级上册

## 01 梅花
#### 【宋】王安石
```
墙角数枝梅，凌寒独自开。
遥知不是雪，为有暗香来。
```

## 02 小儿垂钓
#### 【唐】胡令能
```
蓬头稚子学垂纶，侧坐莓苔草映身。
路人借问遥招手，怕得鱼惊不应人。
```

## 03 登鹳雀楼
#### 【唐】王之涣
```
白日依山尽，黄河入海流。
欲穷千里目，更上一层楼。
```

## 04 望庐山瀑布
#### 【唐】李白
```
日照香炉生紫烟，遥看瀑布挂前川。
飞流直下三千尺，疑是银河落九天。
```

## 05 江雪
#### 【唐】柳宗元
```
千山鸟飞绝，万径人踪灭。
孤舟蓑笠翁，独钓寒江雪。
```

## 06 夜宿山寺
#### 【唐】李白
```
危楼高百尺，手可摘星辰。
不敢高声语，恐惊天上人。
```

## 07 敕勒歌
#### 北朝民歌
```
敕勒川，阴山下，
天似穹庐，笼盖四野。
天苍苍，野茫茫，
风吹草低见牛羊。
```

# 4 二年级下册

## 01 村居
#### 【清】高鼎
```
草长莺飞二月天，拂堤杨柳醉春烟。
儿童散学归来早，忙趁东风放纸鸢。
```

## 02 咏柳
#### 【唐】贺知章
```
碧玉妆成一树高，万条垂下绿丝绦。
不知细叶谁裁出，二月春风似剪刀。
```

## 03 赋得古原草送别（节选）
#### 【唐】白居易
```
离离原上草，一岁一枯荣。
野火烧不尽，春风吹又生。
```

## 04 晓出净慈寺送林子方
#### 【宋】杨万里
```
毕竟西湖六月中，风光不与四时同。
接天莲叶无穷碧，映日荷花别样红。
```

## 05 绝句
#### 【唐】杜甫
```
两个黄鹂鸣翠柳，一行白鹭上青天。
窗含西岭千秋雪，门泊东吴万里船。
```

## 06 悯农（其一）
#### 【唐】李绅
```
春种一粒粟，秋收万颗子。
四海无闲田，农夫犹饿死。
```

## 07 舟夜书所见
#### 【清】查慎行
```
月黑见渔灯，孤光一点萤。
微微风簇浪，散作满河星。
```

# 5 三年级上册

## 01 所见
#### 【清】袁枚
```
牧童骑黄牛，歌声振林樾。
意欲捕鸣蝉，忽然闭口立。
```

## 02 山行
#### 【唐】杜牧
```
远上寒山石径斜，白云生处有人家。
停车坐爱枫林晚，霜叶红于二月花。
```

## 03 赠刘景文
#### 【宋】苏轼
```
荷尽已无擎雨盖，菊残犹有傲霜枝。
一年好景君须记，最是橙黄橘绿时。
```

## 04 夜书所见
#### 【宋】叶绍翁
```
萧萧梧叶送寒声，江上秋风动客情。
知有儿童挑促织，夜深篱落一灯明。
```

## 05 望天门山
#### 【唐】李白
```
天门中断楚江开，碧水东流至此回。
两岸青山相对出，孤帆一片日边来。
```

## 06 饮湖上初晴后雨
#### 【宋】苏轼
```
水光潋滟晴方好，山色空蒙雨亦奇。
欲把西湖比西子，淡妆浓抹总相宜。
```

## 07 望洞庭
#### 【唐】刘禹锡
```
湖光秋月两相和，潭面无风镜未磨。
遥望洞庭山水翠，白银盘里一青螺。
```

## 08 早发白帝城
#### 【唐】李白
```
朝辞白帝彩云间，千里江陵一日还。
两岸猿声啼不住，轻舟已过万重山。
```

## 09 采莲曲
#### 【唐】王昌龄
```
荷叶罗裙一色裁，芙蓉向脸两边开。
乱入池中看不见，闻歌始觉有人来。
```

# 6 三年级下册

## 01 绝句
#### 【唐】杜甫
```
迟日江山丽，春风花草香。
泥融飞燕子，沙暖睡鸳鸯。
```

## 02 惠崇春江晚景
#### 【宋】苏轼
```
竹外桃花三两枝，春江水暖鸭先知。
蒌蒿满地芦芽短，正是河豚欲上时。
```

## 03 三衢道中
#### 【宋】曾几
```
梅子黄时日日晴，小溪泛尽却山行。
绿阴不减来时路，添得黄鹂四五声。
```

## 04 忆江南
#### 【唐】白居易
```
江南好，风景旧曾谙。
日出江花红胜火，春来江水绿如蓝。
能不忆江南？
```

## 05 元日
#### 【宋】王安石
```
爆竹声中一岁除，春风送暖入屠苏。
千门万户曈曈日，总把新桃换旧符。
```

## 06 清明
#### 【唐】杜牧
```
清明时节雨纷纷，路上行人欲断魂。
借问酒家何处有？牧童遥指杏花村。
```

## 07 九月九日忆山东兄弟
#### 【唐】王维
```
独在异乡为异客，每逢佳节倍思亲。
遥知兄弟登高处，遍插茱萸少一人。
```

## 08 滁州西涧
#### 【唐】韦应物
```
独怜幽草涧边生，上有黄鹂深树鸣。
春潮带雨晚来急，野渡无人舟自横。
```

## 09 大林寺桃花
#### 【唐】白居易
```
人间四月芳菲尽，山寺桃花始盛开。
长恨春归无觅处，不知转入此中来。
```

# 7 四年级上册

## 01 鹿柴
#### 【唐】王维
```
空山不见人，但闻人语响。
返景入深林，复照青苔上。
```

## 02 暮江吟
#### 【唐】白居易
```
一道残阳铺水中，半江瑟瑟半江红。
可怜九月初三夜，露似真珠月似弓。
```

## 03 题西林壁
#### 【宋】苏轼
```
横看成岭侧成峰，远近高低各不同。
不识庐山真面目，只缘身在此山中。
```

## 04 雪梅
#### 【宋】卢钺
```
梅雪争春未肯降，骚人搁笔费评章。
梅须逊雪三分白，雪却输梅一段香。
```

## 05 嫦娥
#### 【唐】李商隐
```
云母屏风烛影深，长河渐落晓星沉。
嫦娥应悔偷灵药，碧海青天夜夜心。
```

## 06 出塞
#### 【唐】王昌龄
```
秦时明月汉时关，万里长征人未还。
但使龙城飞将在，不教胡马度阴山。
```

## 07 凉州词
#### 【唐】王翰
```
葡萄美酒夜光杯，欲饮琵琶马上催。
醉卧沙场君莫笑，古来征战几人回？
```

## 08 夏日绝句
#### 【宋】李清照
```
生当作人杰，死亦为鬼雄。
至今思项羽，不肯过江东。
```

## 09 别董大
#### 【唐】高适
```
千里黄云白日曛，北风吹雁雪纷纷。
莫愁前路无知己，天下谁人不识君？
```

# 8 四年级下册

## 01 四时田园杂兴（其二十五）
#### 【宋】范成大
```
梅子金黄杏子肥，麦花雪白菜花稀。
日长篱落无人过，惟有蜻蜓蛱蝶飞。
```

## 02 宿新市徐公店
#### 【宋】杨万里
```
篱落疏疏一径深，树头新绿未成阴。
儿童急走追黄蝶，飞入菜花无处寻。
```

## 03 清平乐·村居
#### 【宋】辛弃疾
```
茅檐低小，溪上青青草。
醉里吴音相媚好，白发谁家翁媪？
大儿锄豆溪东，中儿正织鸡笼。
最喜小儿亡赖，溪头卧剥莲蓬。
```

## 04 卜算子·咏梅
#### 毛泽东
```
风雨送春归，飞雪迎春到。
已是悬崖百丈冰，犹有花枝俏。
俏也不争春，只把春来报。
待到山花烂漫时，她在丛中笑。
```

## 05 江畔独步寻花
#### 【唐】杜甫
```
黄师塔前江水东，春光懒困倚微风。
桃花一簇开无主，可爱深红爱浅红？
```

## 06 蜂
#### 【唐】罗隐
```
不论平地与山尖，无限风光尽被占。
采得百花成蜜后，为谁辛苦为谁甜？
```

## 07 独坐敬亭山
#### 【唐】李白
```
众鸟高飞尽，孤云独去闲。
相看两不厌，只有敬亭山。
```

## 08 芙蓉楼送辛渐
#### 【唐】王昌龄
```
寒雨连江夜入吴，平明送客楚山孤。
洛阳亲友如相问，一片冰心在玉壶。
```

## 09 塞下曲
#### 【唐】卢纶
```
月黑雁飞高，单于夜遁逃。
欲将轻骑逐，大雪满弓刀。
```

## 10 墨梅
#### 【元】王冕
```
我家洗砚池头树，朵朵花开淡墨痕。
不要人夸好颜色，只留清气满乾坤。
```

# 9 五年级上册

## 01 蝉
#### 【唐】虞世南
```
垂纟委饮清露，流响出疏桐。
居高声自远，非是藉秋风。
```

## 02 乞巧
#### 【唐】林杰
```
七夕今宵看碧霄，牵牛织女渡河桥。
家家乞巧望秋月，穿尽红丝几万条。
```

## 03 示儿
#### 【宋】陆游
```
死去元知万事空，但悲不见九州同。
王师北定中原日，家祭无忘告乃翁。
```

## 04 题临安邸
#### 【宋】林升
```
山外青山楼外楼，西湖歌舞几时休？
暖风熏得游人醉，直把杭州作汴州。
```

## 05 己亥杂诗
#### 【清】龚自珍
```
九州生气恃风雷，万马齐喑究可哀。
我劝天公重抖擞，不拘一格降人才。
```

## 06 山居秋暝
#### 【唐】王维
```
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。
```

## 07 枫桥夜泊
#### 【唐】张继
```
月落乌啼霜满天，江枫渔火对愁眠。
姑苏城外寒山寺，夜半钟声到客船。
```

## 08 长相思
#### 【清】纳兰性德
```
山一程，水一程，身向榆关那畔行，夜深千帐灯。
风一更，雪一更，聒碎乡心梦不成，故园无此声。
```

## 09 渔歌子
#### 【唐】张志和
```
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。
```

## 10 观书有感（其一）
#### 【宋】朱熹
```
半亩方塘一鉴开，天光云影共徘徊。
问渠那得清如许？为有源头活水来。
```

## 11 观书有感（其二）
#### 【宋】朱熹
```
昨夜江边春水生，蒙冲巨舰一毛轻。
向来枉费推移力，此日中流自在行。
```

# 10 五年级下册

## 01 四时田园杂兴（其三十一）
#### 【宋】范成大
```
昼出耘田夜绩麻，村庄儿女各当家。
童孙未解供耕织，也傍桑阴学种瓜。
```

## 02 稚子弄冰
#### 【宋】杨万里
```
稚子金盆脱晓冰，彩丝穿取当银铮。
敲成玉磬穿林响，忽作玻璃碎地声。
```

## 03 村晚
#### 【宋】雷震
```
草满池塘水满陂，山衔落日浸寒漪。
牧童归去横牛背，短笛无腔信口吹。
```

## 04 游子吟
#### 【唐】孟郊
```
慈母手中线，游子身上衣。
临行密密缝，意恐迟迟归。
谁言寸草心，报得三春晖。
```

## 05 鸟鸣涧
#### 【唐】王维
```
人闲桂花落，夜静春山空。
月出惊山鸟，时鸣春涧中。
```

## 06 从军行
#### 【唐】王昌龄
```
青海长云暗雪山，孤城遥望玉门关。
黄沙百战穿金甲，不破楼兰终不还。
```

## 07 秋夜将晓出篱门迎凉有感
#### 【宋】陆游
```
三万里河东入海，五千仞岳上摩天。
遗民泪尽胡尘里，南望王师又一年。
```

## 08 闻官军收河南河北
#### 【唐】杜甫
```
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。
```

## 09 凉州词
#### 【唐】王之涣
```
黄河远上白云间，一片孤城万仞山。
羌笛何须怨杨柳，春风不度玉门关。
```

## 10 黄鹤楼送孟浩然之广陵
#### 【唐】李白
```
故人西辞黄鹤楼，烟花三月下扬州。
孤帆远影碧空尽，唯见长江天际流。
```

## 11 乡村四月
#### 【宋】翁卷
```
绿遍山原白满川，子规声里雨如烟。
乡村四月闲人少，才了蚕桑又插田。
```

# 11 六年级上册

## 01 宿建德江
#### 【唐】孟浩然
```
移舟泊烟渚，日暮客愁新。
野旷天低树，江清月近人。
```

## 02 六月二十七日望湖楼醉书
#### 【宋】苏轼
```
黑云翻墨未遮山，白雨跳珠乱入船。
卷地风来忽吹散，望湖楼下水如天。
```

## 03 西江月·夜行黄沙道中
#### 【宋】辛弃疾
```
明月别枝惊鹊，清风半夜鸣蝉。
稻花香里说丰年，听取蛙声一片。
七八个星天外，两三点雨山前。
旧时茅店社林边，路转溪桥忽见。
```

## 04 过故人庄
#### 【唐】孟浩然
```
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。
```

## 05 七律·长征
#### 毛泽东
```
红军不怕远征难，万水千山只等闲。
五岭逶迤腾细浪，乌蒙磅礴走泥丸。
金沙水拍云崖暖，大渡桥横铁索寒。
更喜岷山千里雪，三军过后尽开颜。
```

## 06 菩萨蛮·大柏地
#### 毛泽东
```
赤橙黄绿青蓝紫，谁持彩练当空舞？
雨后复斜阳，关山阵阵苍。
当年鏖战急，弹洞前村壁。
装点此关山，今朝更好看。
```

## 07 春日
#### 【宋】朱熹
```
胜日寻芳泗水滨，无边光景一时新。
等闲识得东风面，万紫千红总是春。
```

## 08 回乡偶书
#### 【唐】贺知章
```
少小离家老大回，乡音无改鬓毛衰。
儿童相见不相识，笑问客从何处来。
```

## 09 浪淘沙（其一）
#### 【唐】刘禹锡
```
九曲黄河万里沙，浪淘风簸自天涯。
如今直上银河去，同到牵牛织女家。
```

## 10 江南春
#### 【唐】杜牧
```
千里莺啼绿映红，水村山郭酒旗风。
南朝四百八十寺，多少楼台烟雨中。
```

## 11 书湖阴先生壁
#### 【宋】王安石
```
茅檐长扫净无苔，花木成畦手自栽。
一水护田将绿绕，两山排闼送青来。
```

# 12 六年级下册

## 01 寒食
#### 【唐】韩翃
```
春城无处不飞花，寒食东风御柳斜。
日暮汉宫传蜡烛，轻烟散入五侯家。
```

## 02 迢迢牵牛星
#### 《古诗十九首》
```
迢迢牵牛星，皎皎河汉女。
纤纤擢素手，札札弄机杼。
终日不成章，泣涕零如雨。
河汉清且浅，相去复几许。
盈盈一水间，脉脉不得语。
```

## 03 十五夜望月
#### 【唐】王建
```
中庭地白树栖鸦，冷露无声湿桂花。
今夜月明人尽望，不知秋思落谁家？
```

## 04 长歌行
#### 汉乐府
```
青青园中葵，朝露待日晞。
阳春布德泽，万物生光辉。
常恐秋节至，焜黄华叶衰。
百川东到海，何时复西归？
少壮不努力，老大徒伤悲！
```

## 05 马诗
#### 【唐】李贺
```
大漠沙如雪，燕山月似钩。
何当金络脑，快走踏清秋。
```

## 06 石灰吟
#### 【明】于谦
```
千锤万凿出深山，烈火焚烧若等闲。
粉身碎骨浑不怕，要留清白在人间。
```

## 07 竹石
#### 【清】郑燮
```
咬定青山不放松，立根原在破岩中。
千磨万击还坚劲，任尔东西南北风。
```

## 08 采薇（节选）
#### 《诗经·小雅》
```
昔我往矣，杨柳依依。
今我来思，雨雪霏霏。
行道迟迟，载渴载饥。
我心伤悲，莫知我哀！
```

## 09 送元二使安西
#### 【唐】杜甫
```
渭城朝雨浥轻尘，客舍青青柳色新。
劝君更尽一杯酒，西出阳关无故人。
```

## 10 春夜喜雨
#### 【唐】杜甫
```
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。
```

## 11 早春呈水部张十八员外
#### 【唐】韩愈
```
天街小雨润如酥，草色遥看近却无。
最是一年春好处，绝胜烟柳满皇都。
```

## 12 江上渔者
#### 【宋】范仲淹
```
江上往来人，但爱鲈鱼美。
君看一叶舟，出没风波里。
```

## 13 泊船瓜洲
#### 【宋】王安石
```
京口瓜洲一水间，钟山只隔数重山。
春风又绿江南岸，明月何时照我还。
```

## 14 游园不值
#### 【宋】叶绍翁
```
应怜屐齿印苍苔，小扣柴扉久不开。
春色满园关不住，一枝红杏出墙来。
```

## 15 卜算子·送鲍浩然之浙东
#### 【宋】王观
```
水是眼波横，山是眉峰聚。
欲问行人去那边？眉眼盈盈处。

才始送春归，又送君归去。
若到江南赶上春，千万和春住。
```

## 16 浣溪沙
#### 【宋】苏轼
```
游蕲水清泉寺，寺临兰溪，溪水西流。

山下兰芽短浸溪，松间沙路净无泥，潇潇暮雨子规啼。
谁道人生无再少？门前流水尚能西！休将白发唱黄鸡。
```

## 17 清平乐
#### 【宋】黄庭坚
```
春归何处？寂寞无行路。
若有人知春去处，唤取归来同住。
春无踪迹谁知？除非问取黄鹂。
百啭无人能解，因风飞过蔷薇。
```

# 初中阶段

# 13 七年级上册

## 01 观沧海
#### 【汉】曹操
```
东临碣石，以观沧海。
水何澹澹，山岛竦峙。
树木丛生，百草丰茂。
秋风萧瑟，洪波涌起。
日月之行，若出其中；
星汉灿烂，若出其里。
幸甚至哉，歌以咏志。
```

## 02 闻王昌龄左迁龙标遥有此寄
#### 【唐】李白
```
杨花落尽子规啼，闻道龙标过五溪。
我寄愁心与明月，随君直到夜郎西。
```

## 03 次北固山下
#### 【唐】王湾
```
客路青山外，行舟绿水前。
潮平两岸阔，风正一帆悬。
海日生残夜，江春入旧年。
乡书何处达？归雁洛阳边。
```

## 04 天净沙·秋思
#### 【元】马致远
```
枯藤老树昏鸦，小桥流水人家，古道西风瘦马。
夕阳西下，断肠人在天涯。
```

## 05 峨眉山月歌
#### 【唐】李白
```
峨眉山月半轮秋，影入平羌江水流。
夜发清溪向三峡，思君不见下渝州。
```

## 06 江南逢李龟年
#### 【唐】杜甫
```
岐王宅里寻常见，崔九堂前几度闻。
正是江南好风景，落花时节又逢君。
```

## 07 行军九日思长安故园
#### 【唐】岑参
```
强欲登高去，无人送酒来。
遥怜故园菊，应傍战场开。
```

## 08 夜上受降城闻笛
#### 【唐】李益
```
回乐峰前沙似雪，受降城外月如霜。
不知何处吹芦管，一夜征人尽望乡。
```

## 09 秋夕
#### 【唐】杜牧
```
银烛秋光冷画屏，轻罗小扇扑流萤。
天阶夜色凉如水，卧看牵牛织女星。
```

## 10 七夕
#### 【唐】李商隐
```
鸾扇斜分凤幄开，星桥横过鹊飞回。
争将世上无期别，换得年年一度来。
```

## 11 鹊桥仙·纤云弄巧
#### 【宋】秦观
```
纤云弄巧，飞星传恨，银汉迢迢暗度。
金风玉露一相逢，便胜却人间无数。

柔情似水，佳期如梦，忍顾鹊桥归路。
两情若是久长时，又岂在朝朝暮暮？
```

## 12 秋词（其一）
#### 【唐】刘禹锡
```
自古逢秋悲寂寥，我言秋日胜春朝。
晴空一鹤排云上，便引诗情到碧霄。
```

## 13 夜雨寄北
#### 【唐】李商隐
```
君问归期未有期，巴山夜雨涨秋池。
何当共剪西窗烛，却话巴山夜雨时。
```

## 14 十一月四日风雨大作（其二）
#### 【宋】陆游
```
僵卧孤村不自哀，尚思为国戍轮台。
夜阑卧听风吹雨，铁马冰河入梦来。
```

## 15 潼关
#### 【清】谭嗣同
```
终古高云簇此城，秋风吹散马蹄声。
河流大野犹嫌束，山入潼关不解平。
```

# 14 七年级下册

## 01 木兰诗
#### 《乐府诗集》
```
唧唧复唧唧，木兰当户织。不闻机杼声，唯闻女叹息。
问女何所思，问女何所忆。女亦无所思，女亦无所忆。
昨夜见军帖，可汗大点兵，军书十二卷，卷卷有爷名。
阿爷无大儿，木兰无长兄，愿为市鞍马，从此替爷征。
东市买骏马，西市买鞍鞯，南市买辔头，北市买长鞭。
旦辞爷娘去，暮宿黄河边，不闻爷娘唤女声，但闻黄河流水鸣溅溅。
旦辞黄河去，暮至黑山头，不闻爷娘唤女声，但闻燕山胡骑鸣啾啾。
万里赴戎机，关山度若飞。朔气传金柝，寒光照铁衣。
将军百战死，壮士十年归。归来见天子，天子坐明堂。
策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。
爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。
开我东阁门，坐我西阁床，脱我战时袍，著我旧时裳。当窗理云鬓，对镜帖花黄。
出门看火伴，火伴皆惊忙：同行十二年，不知木兰是女郎。
雄兔脚扑朔，雌兔眼迷离；双兔傍地走，安能辨我是雄雌？
```

## 02 竹里馆
#### 【唐】王维
```
独坐幽篁里，弹琴复长啸。
深林人不知，明月来相照。
```

## 03 春夜洛城闻笛
#### 【唐】李白
```
谁家玉笛暗飞声，散入春风满洛城。
此夜曲中闻折柳，何人不起故园情。
```

## 04 逢入京使
#### 【唐】岑参
```
故园东望路漫漫，双袖龙钟泪不干。
马上相逢无纸笔，凭君传语报平安。
```

## 05 晚春
#### 【唐】韩愈
```
草树知春不久归，百般红紫斗芳菲。
杨花榆荚无才思，惟解漫天作雪飞。
```

## 06 登幽州台歌
#### 【唐】陈子昂
```
前不见古人，后不见来者。
念天地之悠悠，独怆然而涕下！
```

## 07 望岳
#### 【唐】杜甫
```
岱宗夫如何？齐鲁青未了。
造化钟神秀，阴阳割昏晓。
荡胸生曾云，决眦入归鸟。
会当凌绝顶，一览众山小。
```

## 08 登飞来峰
#### 【宋】王安石
```
飞来山上千寻塔，闻说鸡鸣见日升。
不畏浮云遮望眼，自缘身在最高层。
```

## 09 游山西村
#### 【宋】陆游
```
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。
```

## 10 己亥杂诗（其五）
#### 【清】龚自珍
```
浩荡离愁白日斜，吟鞭东指即天涯。
落红不是无情物，化作春泥更护花。
```

## 11 泊秦淮
#### 【唐】杜牧
```
烟笼寒水月笼沙，夜泊秦淮近酒家。
商女不知亡国恨，隔江犹唱后庭花。
```

## 12 贾生
#### 【唐】李商隐
```
宣室求贤访逐臣，贾生才调更无伦。
可怜夜半虚前席，不问苍生问鬼神。
```

## 13 过松源晨炊漆公店（其五）
#### 【宋】杨万里
```
莫言下岭便无难，赚得行人错喜欢。
政入万山围子里，一山放出一山拦。
```

## 14 约客
#### 【宋】赵师秀
```
黄梅时节家家雨，青草池塘处处蛙。
有约不来过夜半，闲敲棋子落灯花。
```

# 15 八年级上册

## 01 野望
#### 【唐】王绩
```
东皋薄暮望，徙倚欲何依。
树树皆秋色，山山唯落晖。
牧人驱犊返，猎马带禽归。
相顾无相识，长歌怀采薇。
```

## 02 黄鹤楼
#### 【唐】崔颢
```
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是？烟波江上使人愁。
```

## 03 使至塞上
#### 【唐】王维
```
单车欲问边，属国过居延。
征蓬出汉塞，归雁入胡天。
大漠孤烟直，长河落日圆。
萧关逢候骑，都护在燕然。
```

## 04 渡荆门送别
#### 【唐】李白
```
渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。
```

## 05 钱塘湖春行
#### 【唐】白居易
```
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。
```

## 06 庭中有奇树
#### 《古诗十九首》
```
庭中有奇树，绿叶发华滋。
攀条折其荣，将以遗所思。
馨香盈怀袖，路远莫致之。
此物何足贵？但感别经时。
```

## 07 龟虽寿
#### 【汉】曹操
```
神龟虽寿，犹有竟时；
腾蛇乘雾，终为土灰。
老骥伏枥，志在千里；
烈士暮年，壮心不已。
盈缩之期，不但在天；
养怡之福，可得永年。
幸甚至哉，歌以咏志。
```

## 08 赠从弟（其二）
#### 【汉】刘桢
```
亭亭山上松，瑟瑟谷中风。
风声一何盛，松枝一何劲！
冰霜正惨凄，终岁常端正。
岂不罹凝寒？松柏有本性。
```

## 09 梁甫行
#### 【魏】曹植
```
八方各异气，千里殊风雨。
剧哉边海民，寄身于草野。
妻子象禽兽，行止依林阻。
柴门何萧条，狐兔翔我宇。
```

## 10 饮酒（其五）
#### 【晋】陶渊明
```
结庐在人境，而无车马喧。
问君何能尔？心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辨已忘言。
```

## 11 春望
#### 【唐】杜甫
```
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
```

## 12 雁门太守行
#### 【唐】李贺
```
黑云压城城欲摧，甲光向日金鳞开。
角声满天秋色里，塞上燕脂凝夜紫。
半卷红旗临易水，霜重鼓寒声不起。
报君黄金台上意，提携玉龙为君死。
```

## 13 赤壁
#### 【唐】杜牧
```
折戟沉沙铁未销，自将磨洗认前朝。
东风不与周郎便，铜雀春深锁二乔。
```

## 14 渔家傲
#### 【宋】李清照
```
天接云涛连晓雾，星河欲转千帆舞。
仿佛梦魂归帝所，闻天语，殷勤问我归何处。

我报路长嗟日暮，学诗谩有惊人句。
九万里风鹏正举。风休住，蓬舟吹取三山去！
```

## 15 月夜
#### 【唐】杜甫
```
今夜鄜州月，闺中只独看。
遥怜小儿女，未解忆长安。
香雾云鬟湿，清辉玉臂寒。
何时倚虚幌，双照泪痕干？
```

## 16 浣溪沙
#### 【宋】晏殊
```
一曲新词酒一杯，去年天气旧亭台。夕阳西下几时回？
无可奈何花落去，似曾相识燕归来。小园香径独徘徊。
```

## 17 采桑子
#### 【宋】欧阳修
```
轻舟短棹西湖好，绿水逶迤。芳草长堤，隐隐笙歌处处随。
无风水面琉璃滑，不觉船移。微动涟漪，惊起沙禽掠岸飞。
```

## 18 相见欢
#### 【宋】朱敦儒
```
金陵城上西楼，倚清秋。万里夕阳垂地大江流。
中原乱，簪缨散，几时收？试倩悲风吹泪过扬州。
```

## 19 如梦令
#### 【宋】李清照
```
常记溪亭日暮，沉醉不知归路。
兴尽晚回舟，误入藕花深处。
争渡，争渡，惊起一滩鸥鹭。
```

# 16 八年级下册

## 01 关雎
#### 《诗经·周南》
```
关关雎鸠，在河之洲。
窈窕淑女，君子好逑。

参差荇菜，左右流之。
窈窕淑女，寤寐求之。
求之不得，寤寐思服。
悠哉悠哉，辗转反侧。

参差荇菜，左右采之。
窈窕淑女，琴瑟友之。
参差荇菜，左右芼之。
窈窕淑女，钟鼓乐之。
```

## 02 蒹葭
#### 《诗经·秦风》
```
蒹葭苍苍，白露为霜。
所谓伊人，在水一方。
溯洄从之，道阻且长。
溯游从之，宛在水中央。

蒹葭萋萋，白露未晞。
所谓伊人，在水之湄。
溯洄从之，道阻且跻。
溯游从之，宛在水中坻。

蒹葭采采，白露未已。
所谓伊人，在水之涘。
溯洄从之，道阻且右。
溯游从之，宛在水中沚。
```

## 03 式微
#### 《诗经·邶风》
```
式微式微，胡不归？
微君之故，胡为乎中露？

式微式微，胡不归？
微君之躬，胡为乎泥中？
```

## 04 子衿
#### 《诗经·郑风》
```
青青子衿，悠悠我心。
纵我不往，子宁不嗣音？

青青子佩，悠悠我思。
纵我不往，子宁不来？

挑兮达兮，在城阙兮。
一日不见，如三月兮！
```

## 05 送杜少府之任蜀州
#### 【唐】王勃
```
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在歧路，儿女共沾巾。
```

## 06 望洞庭湖赠张丞相
#### 【唐】孟浩然
```
八月湖水平，涵虚混太清。
气蒸云梦泽，波撼岳阳城。
欲济无舟楫，端居耻圣明。
坐观垂钓者，徒有羡鱼情。
```

## 07 上李邕
#### 【唐】李白
```
大鹏一日同风起，扶摇直上九万里。
假令风歇时下来，犹能簸却沧溟水。
世人见我恒殊调，见余大言皆冷笑。
宣父犹能畏后生，丈夫未可轻年少。
```

## 08 茅屋为秋风所破歌
#### 【唐】杜甫
```
八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。
南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。
俄顷风定云墨色，秋天漠漠向昏黑。布衾多年冷似铁，娇儿恶卧踏里裂。
床头屋漏无干处，雨脚如麻未断绝。自经丧乱少睡眠，长夜沾湿何由彻！
安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋，吾庐独破受冻死亦足！
```

## 09 卖炭翁
#### 【唐】白居易
```
卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营？身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。
翩翩两骑来是谁？黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红纱一丈绫，系向牛头充炭直。
```

## 10 题破山寺后禅院
#### 【唐】常建
```
清晨入古寺，初日照高林。
曲径通幽处，禅房花木深。
山光悦鸟性，潭影空人心。
万籁此都寂，但余钟磬音。
```

## 11 送友人
#### 【唐】李白
```
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。
```

## 12 卜算子·黄州定慧院寓居作
#### 【宋】苏轼
```
缺月挂疏桐，漏断人初静。谁见幽人独往来，缥缈孤鸿影。
惊起却回头，有恨无人省。拣尽寒枝不肯栖，寂寞沙洲冷。
```

## 13 卜算子·咏梅
#### 【宋】陆游
```
驿外断桥边，寂寞开无主。已是黄昏独自愁，更著风和雨。
无意苦争春，一任群芳妒。零落成泥碾作尘，只有香如故。
```

# 17 九年级上册

## 01 沁园春·雪
#### 毛泽东
```
北国风光，千里冰封，万里雪飘。
望长城内外，惟余莽莽；大河上下，顿失滔滔。
山舞银蛇，原驰蜡象，欲与天公试比高。
须晴日，看红装素裹，分外妖娆。

江山如此多娇，引无数英雄竞折腰。
惜秦皇汉武，略输文采；唐宗宋祖，稍逊风骚。
一代天骄，成吉思汗，只识弯弓射大雕。
俱往矣，数风流人物，还看今朝。
```

## 02 行路难（其一）
#### 【唐】李白
```
金樽清酒斗十千，玉盘珍羞直万钱。
停杯投箸不能食，拔剑四顾心茫然。
欲渡黄河冰塞川，将登太行雪满山。
闲来垂钓碧溪上，忽复乘舟梦日边。
行路难，行路难，多歧路，今安在？
长风破浪会有时，直挂云帆济沧海。
```

## 03 酬乐天扬州初逢席上见赠
#### 【唐】刘禹锡
```
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。
```

## 04 水调歌头·明月几时有
#### 【宋】苏轼
##### 丙辰中秋，欢饮达旦，大醉，作此篇，兼怀子由。
```
明月几时有？把酒问青天。不知天上宫阙，今夕是何年。
我欲乘风归去，又恐琼楼玉宇，高处不胜寒。
起舞弄清影，何似在人间。

转朱阁，低绮户，照无眠。不应有恨，何事长向别时圆？
人有悲欢离合，月有阴晴圆缺，此事古难全。
但愿人长久，千里共婵娟。
```

## 05 月夜忆舍弟
#### 【唐】杜甫
```
戍鼓断人行，边秋一雁声。
露从今夜白，月是故乡明。
有弟皆分散，无家问死生。
寄书长不达，况乃未休兵。
```

## 06 长沙过贾谊宅
#### 【唐】刘长卿
```
三年谪宦此栖迟，万古惟留楚客悲。
秋草独寻人去后，寒林空见日斜时。
汉文有道恩犹薄，湘水无情吊岂知。
寂寂江山摇落处，怜君何事到天涯！
```

## 07 左迁至蓝关示侄孙湘
#### 【唐】韩愈
```
一封朝奏九重天，夕贬潮阳路八千。
欲为圣明除弊事，肯将衰朽惜残年！
云横秦岭家何在？雪拥蓝关马不前。
知汝远来应有意，好收吾骨瘴江边。
```

## 08 商山早行
#### 【唐】温庭筠
```
晨起动征铎，客行悲故乡。
鸡声茅店月，人迹板桥霜。
槲叶落山路，枳花明驿墙。
因思杜陵梦，凫雁满回塘。
```

## 09 咸阳城东楼
#### 【唐】许浑
```
一上高城万里愁，蒹葭杨柳似汀洲。
溪云初起日沉阁，山雨欲来风满楼。
鸟下绿芜秦苑夕，蝉鸣黄叶汉宫秋。
行人莫问当年事，故国东来渭水流。
```

## 10 无题
#### 【唐】李商隐
```
相见时难别亦难，东风无力百花残。
春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。
蓬山此去无多路，青鸟殷勤为探看。
```

## 11 行香子
#### 【宋】秦观
```
树绕村庄，水满陂塘。倚东风，豪兴徜徉。
小园几许，收尽春光。有桃花红，李花白，菜花黄。

远远围墙，隐隐茅堂。飏青旗，流水桥傍。
偶然乘兴，步过东冈。正莺儿啼，燕儿舞，蝶儿忙。
```

## 12 丑奴儿·书博山道中壁
#### 【宋】辛弃疾
```
少年不识愁滋味，爱上层楼。爱上层楼，为赋新词强说愁。
而今识尽愁滋味，欲说还休。欲说还休，却道“天凉好个秋”！
```

# 18 九年级下册

## 01 渔家傲·秋思
#### 【宋】范仲淹
```
塞下秋来风景异，衡阳雁去无留意。
四面边声连角起，千嶂里，长烟落日孤城闭。

浊酒一杯家万里，燕然未勒归无计。
羌管悠悠霜满地，人不寐，将军白发征夫泪。
```

## 02 江城子·密州出猎
#### 【宋】苏轼
```
老夫聊发少年狂，左牵黄，右擎苍，锦帽貂裘，千骑卷平冈。
为报倾城随太守，亲射虎，看孙郎。

酒酣胸胆尚开张。鬓微霜，又何妨！持节云中，何日遣冯唐？
会挽雕弓如满月，西北望，射天狼。
```

## 03 破阵子·为陈同甫赋壮词以寄之
#### 【宋】辛弃疾
```
醉里挑灯看剑，梦回吹角连营。
八百里分麾下炙，五十弦翻塞外声，沙场秋点兵。

马作的卢飞快，弓如霹雳弦惊。
了却君王天下事，赢得生前身后名。可怜白发生！
```

## 04 满江红
#### 【清】秋瑾
```
小住京华，早又是中秋佳节。为篱下黄花开遍，秋容如拭。
四面歌残终破楚，八年风味徒思浙。苦将侬强派作蛾眉，殊未屑！

身不得，男儿列。心却比，男儿烈。算平生肝胆，因人常热。
俗子胸襟谁识我？英雄末路当磨折。莽红尘何处觅知音？青衫湿！
```

## 05 定风波
#### 【宋】苏轼
##### 三月七日，沙湖道中遇雨，雨具先去，同行皆狼狈，余独不觉。已而遂晴，故作此词。
```
莫听穿林打叶声，何妨吟啸且徐行。
竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。
回首向来萧瑟处，归去，也无风雨也无晴。
```

## 06 临江仙·夜登小阁，忆洛中旧游
#### 【宋】陈与义
```
忆昔午桥桥上饮，坐中多是豪英。
长沟流月去无声。杏花疏影里，吹笛到天明。

二十余年如一梦，此身虽在堪惊。
闲登小阁看新晴。古今多少事，渔唱起三更。
```

## 07 太常引·建康中秋夜为吕叔潜赋
#### 【宋】辛弃疾
```
一轮秋影转金波。飞镜又重磨。
把酒问姮娥：被白发，欺人奈何？

乘风好去，长空万里，直下看山河。
斫去桂婆娑，人道是，清光更多。
```

## 08 浣溪沙
#### 【清】纳兰性德
```
身向云山那畔行。北风吹断马嘶声。深秋远塞若为情！
一抹晚烟荒戍垒，半竿斜日旧关城。古今幽恨几时平！
```

## 09 十五从军征
#### 《乐府诗集》
```
十五从军征，八十始得归。
道逢乡里人，家中有阿谁？
遥看是君家，松柏冢累累。
兔从狗窦入，雉从梁上飞。
中庭生旅谷，井上生旅葵。
舂谷持作饭，采葵持作羹。
羹饭一时熟，不知贻阿谁！
出门东向看，泪落沾我衣。
```

## 10 白雪歌送武判官归京
#### 【唐】岑参
```
北风卷地白草折，胡天八月即飞雪。
忽如一夜春风来，千树万树梨花开。
散入珠帘湿罗幕，狐裘不暖锦衾薄。
将军角弓不得控，都护铁衣冷难着。
瀚海阑干百丈冰，愁云惨淡万里凝。
中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。
轮台东门送君去，去时雪满天山路。
山回路转不见君，雪上空留马行处。
```

## 11 南乡子·登京口北固亭有怀
#### 【宋】辛弃疾
```
何处望神州？满眼风光北固楼。
千古兴亡多少事？悠悠。不尽长江滚滚流。

年少万兜鍪，坐断东南战未休。
天下英雄谁敌手？曹刘。生子当如孙仲谋。
```

## 12 过零丁洋
#### 【宋】文天祥
```
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死？留取丹心照汗青。
```

## 13 山坡羊·潼关怀古
#### 【元】张养浩
```
峰峦如聚，波涛如怒，山河表里潼关路。
望西都，意踌躇。伤心秦汉经行处，宫阙万间都做了土。
兴，百姓苦；亡，百姓苦。
```

## 14 南安军
#### 【宋】文天祥
```
梅花南北路，风雨湿征衣。
出岭同谁出？归乡如此归！
山河千古在，城郭一时非。
饿死真吾志，梦中行采薇。
```

## 15 别云间
#### 【明】夏完淳
```
三年羁旅客，今日又南冠。
无限山河泪，谁言天地宽。
已知泉路近，欲别故乡难。
毅魄归来日，灵旗空际看。
```

## 16 山坡羊·骊山怀古
#### 【元】张养浩
```
骊山四顾，阿房一炬，当时奢侈今何处？
只见草萧疏，水萦纡。至今遗恨迷烟树。列国周齐秦汉楚。
赢，都变做了土；输，都变做了土。
```

## 17 朝天子·咏喇叭
#### 【明】王磐
```
喇叭，唢呐，曲儿小腔儿大。
官船来往乱如麻，全仗你抬声价。
军听了军愁，民听了民怕。哪里去辨甚么真共假？
眼见的吹翻了这家，吹伤了那家，只吹的水尽鹅飞罢！
```
