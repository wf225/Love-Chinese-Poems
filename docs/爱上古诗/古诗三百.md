## [击壤歌](https://so.gushiwen.org/shiwenv_21c484c79935.aspx)
#### 先秦: 夏商民歌
```
日出而作，日入而息。
凿井而饮，耕田而食。
帝力于我何有哉！
```

## [关雎](https://so.gushiwen.org/shiwenv_4c5705b99143.aspx)
#### 先秦: 《诗经》
```
关关雎鸠，在河之洲。窈窕淑女，君子好逑。
参差荇菜，左右流之。窈窕淑女，寤寐求之。
求之不得，寤寐思服。悠哉悠哉，辗转反侧。
参差荇菜，左右采之。窈窕淑女，琴瑟友之。
参差荇菜，左右芼之。窈窕淑女，钟鼓乐之。
```

## [木瓜](https://so.gushiwen.org/shiwenv_478043ea449a.aspx)
#### 先秦: 《诗经》
```
投我以木瓜，报之以琼琚。匪报也，永以为好也！
投我以木桃，报之以琼瑶。匪报也，永以为好也！
投我以木李，报之以琼玖。匪报也，永以为好也！
```

## [桃夭](https://so.gushiwen.org/shiwenv_6ba04da3fdc1.aspx)
#### 先秦: 《诗经》
```
桃之夭夭，灼灼其华。之子于归，宜其室家。
桃之夭夭，有蕡其实。之子于归，宜其家室。
桃之夭夭，其叶蓁蓁。之子于归，宜其家人。
```

## [蒹葭](https://so.gushiwen.org/shiwenv_15cd220102d6.aspx)
#### 先秦: 《诗经》
```
蒹葭苍苍，白露为霜。所谓伊人，在水一方。
溯洄从之，道阻且长。溯游从之，宛在水中央。
蒹葭萋萋，白露未晞。所谓伊人，在水之湄。
溯洄从之，道阻且跻。溯游从之，宛在水中坻。
蒹葭采采，白露未已。所谓伊人，在水之涘。
溯洄从之，道阻且右。溯游从之，宛在水中沚。
```

## [无衣](https://so.gushiwen.org/shiwenv_ab10f29a0d36.aspx)
#### 先秦: 《诗经》
```
岂曰无衣？七兮。不如子之衣，安且吉兮。
岂曰无衣？六兮。不如子之衣，安且燠兮。
```

## [河广](https://so.gushiwen.org/shiwenv_8dd719a833f0.aspx)
#### 先秦: 《诗经》
```
谁谓河广？一苇杭之。谁谓宋远？跂予望之。
谁谓河广？曾不容刀。谁谓宋远？曾不崇朝。
```

## [采薇](https://so.gushiwen.org/shiwenv_1fecfb7d6ac8.aspx)
#### 先秦: 《诗经》
```
采薇采薇，薇亦作止。曰归曰归，岁亦莫止。 靡室靡家，猃狁之故。不遑启居，猃狁之故。
采薇采薇，薇亦柔止。曰归曰归，心亦忧止。 忧心烈烈，载饥载渴。我戍未定，靡使归聘。
采薇采薇，薇亦刚止。曰归曰归，岁亦阳止。 王事靡盬，不遑启处。忧心孔疚，我行不来！
彼尔维何？维常之华。彼路斯何？君子之车。 戎车既驾，四牡业业。岂敢定居？一月三捷。
驾彼四牡，四牡骙骙。君子所依，小人所腓。 四牡翼翼，象弭鱼服。岂不日戒？猃狁孔棘！
昔我往矣，杨柳依依。今我来思，雨雪霏霏。 行道迟迟，载渴载饥。我心伤悲，莫知我哀！
```

## [硕鼠](https://so.gushiwen.org/shiwenv_1cc4f4d60a66.aspx)
#### 先秦: 《诗经》
```
硕鼠硕鼠，无食我黍！三岁贯女，莫我肯顾。逝将去女，适彼乐土。乐土乐土，爰得我所。
硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直。
硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号？(女 通 汝)
```

## [伐檀](https://so.gushiwen.org/shiwenv_ac847f034730.aspx)
#### 先秦: 《诗经》
```
坎坎伐檀兮，置之河之干兮。河水清且涟猗。不稼不穑，胡取禾三百廛兮？不狩不猎，胡瞻尔庭有县貆兮？彼君子兮，不素餐兮！
坎坎伐辐兮，置之河之侧兮。河水清且直猗。不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮！
坎坎伐轮兮，置之河之漘兮。河水清且沦猗。不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮！
```

## [相鼠](https://so.gushiwen.org/shiwenv_52ddfd4a0f5c.aspx)
#### 先秦: 《诗经》
```
相鼠有皮，人而无仪！人而无仪，不死何为？
相鼠有齿，人而无止！人而无止，不死何俟？
相鼠有体，人而无礼，人而无礼！胡不遄死？
```

## [易水歌](https://so.gushiwen.org/shiwenv_60ff036cbc0e.aspx)
#### 先秦: 荆轲
```
风萧萧兮易水寒，壮士一去兮不复还。(复还 一作：复反)
探虎穴兮入蛟宫，仰天呼气兮成白虹。(此句疑为后人补作)
```

## [垓下歌](https://so.gushiwen.org/shiwenv_7b0679dcf4a4.aspx)
#### 两汉: 项羽
```
力拔山兮气盖世。时不利兮骓不逝。
骓不逝兮可奈何！虞兮虞兮奈若何！
```

## [大风歌](https://so.gushiwen.org/shiwenv_1d9d6294438d.aspx)
#### 两汉: 刘邦
```
大风起兮云飞扬，
威加海内兮归故乡，
安得猛士兮守四方！
```

## [秋风辞](https://so.gushiwen.org/shiwenv_515f5c1f245b.aspx)
#### 两汉: 刘彻
```
秋风起兮白云飞，草木黄落兮雁南归。
兰有秀兮菊有芳，怀佳人兮不能忘。
泛楼船兮济汾河，横中流兮扬素波。
箫鼓鸣兮发棹歌，欢乐极兮哀情多。
少壮几时兮奈老何！
```

## [北方有佳人](https://so.gushiwen.org/shiwenv_bf96be622144.aspx)
#### 唐代: 李延年
```
由来称独立，本自号倾城。
柳叶眉间发，桃花脸上生。
腕摇金钏响，步转玉环鸣。
纤腰宜宝袜，红衫艳织成。
悬知一顾重，别觉舞腰轻。
```

## [上邪](https://so.gushiwen.org/shiwenv_4ef2774ed20a.aspx)
#### 两汉: 汉乐府民歌
```
上邪！我欲与君相知，长命无绝衰。
山无陵，江水为竭，冬雷震震，夏雨雪，天地合，乃敢与君绝。
```

## [江南](https://so.gushiwen.org/shiwenv_ef9cd9ba44bb.aspx)
#### 两汉: 汉乐府民歌
```
江南可采莲，莲叶何田田，鱼戏莲叶间。
鱼戏莲叶东，鱼戏莲叶西，鱼戏莲叶南，鱼戏莲叶北。
```

## [长歌行](https://so.gushiwen.org/shiwenv_183d69f50755.aspx)
#### 两汉: 汉乐府民歌
```
青青园中葵，朝露待日晞。
阳春布德泽，万物生光辉。
常恐秋节至，焜黄华叶衰。
百川东到海，何时复西归？
少壮不努力，老大徒伤悲！
```

## [古歌](https://so.gushiwen.org/shiwenv_db1436a0175e.aspx)
#### 两汉: 汉乐府民歌
```
秋风萧萧愁杀人，出亦愁，入亦愁。
座中何人，谁不怀忧。
令我白头。
胡地多飚风，树木何修修。
离家日趋远，衣带日趋缓。
心思不能言，肠中车轮转。
```

## [十五从军征](https://so.gushiwen.org/shiwenv_5f6efd08156d.aspx)
#### 两汉: 汉乐府民歌
```
十五从军征，八十始得归。
道逢乡里人，家中有阿谁？
遥看是君家，松柏冢累累。(遥看 一作：遥望)
兔从狗窦入，雉从梁上飞。
中庭生旅谷，井上生旅葵。
舂谷持作饭，采葵持作羹。
羹饭一时熟，不知贻阿谁？
出门东向看，泪落沾我衣。
```

## [明月何皎皎](https://so.gushiwen.org/shiwenv_a7e1ebce8d01.aspx)
#### 两汉: 古诗十九首
```
明月何皎皎，照我罗床帏。
忧愁不能寐，揽衣起徘徊。
客行虽云乐，不如早旋归。
出户独彷徨，愁思当告谁！
引领还入房，泪下沾裳衣。
```

## [东城高且长](https://so.gushiwen.org/shiwenv_0046a6e4e3e8.aspx)
#### 两汉: 古诗十九首
```
东城高且长，逶迤自相属。
回风动地起，秋草萋已绿。
四时更变化，岁暮一何速！
晨风怀苦心，蟋蟀伤局促。
荡涤放情志，何为自结束？
燕赵多佳人，美者颜如玉。
被服罗裳衣，当户理清曲。
音响一何悲！弦急知柱促。
驰情整巾带，沉吟聊踯躅。
思为双飞燕，衔泥巢君屋。
```

## [行行重行行](https://so.gushiwen.org/shiwenv_cfa983aabd96.aspx)
#### 两汉: 古诗十九首
```
行行重行行，与君生别离。
相去万余里，各在天一涯。
道路阻且长，会面安可知？
胡马依北风，越鸟巢南枝。
相去日已远，衣带日已缓。
浮云蔽白日，游子不顾返。
思君令人老，岁月忽已晚。
弃捐勿复道，努力加餐饭。
```

## [涉江采芙蓉](https://so.gushiwen.org/shiwenv_c72d94b49cc6.aspx)
#### 两汉: 古诗十九首
```
涉江采芙蓉，兰泽多芳草。
采之欲遗谁，所思在远道。
还顾望旧乡，长路漫浩浩。
同心而离居，忧伤以终老。
```

## [迢迢牵牛星](https://so.gushiwen.org/shiwenv_7f09a756c9c0.aspx)
#### 两汉: 古诗十九首
```
迢迢牵牛星，皎皎河汉女。
纤纤擢素手，札札弄机杼。
终日不成章，泣涕零如雨。
河汉清且浅，相去复几许！
盈盈一水间，脉脉不得语。
```

## [回车驾言迈](https://so.gushiwen.org/shiwenv_7969b037360b.aspx)
#### 两汉: 古诗十九首
```
回车驾言迈，悠悠涉长道。
四顾何茫茫，东风摇百草。
所遇无故物，焉得不速老。
盛衰各有时，立身苦不早。
人生非金石，岂能长寿考？
奄忽随物化，荣名以为宝。
```

## [客从远方来](https://so.gushiwen.org/shiwenv_6105b29267b5.aspx)
#### 两汉: 古诗十九首
```
客从远方来，遗我一端绮。
相去万余里，故人心尚尔。
文采双鸳鸯，裁为合欢被。
著以长相思，缘以结不解。
以胶投漆中，谁能别离此？
```

## [凛凛岁云暮](https://so.gushiwen.org/shiwenv_74f93a1d0f88.aspx)
#### 两汉: 古诗十九首
```
凛凛岁云暮，蝼蛄夕鸣悲。
凉风率已厉，游子寒无衣。
锦衾遗洛浦，同袍与我违。
独宿累长夜，梦想见容辉。
良人惟古欢，枉驾惠前绥。
愿得常巧笑，携手同车归。
既来不须臾，又不处重闱。
亮无晨风翼，焉能凌风飞？
眄睐以适意，引领遥相睎。
徙倚怀感伤，垂涕沾双扉。
```

## [桓灵时童谣](https://so.gushiwen.org/shiwenv_b9a75d49f3c5.aspx)
#### 两汉: 佚名
```
举秀才，不知书。
举孝廉，父别居。
寒素清白浊如泥，
高第良将怯如鸡。
```

## [龟虽寿](https://so.gushiwen.org/shiwenv_d78b6331098e.aspx)
#### 两汉: 曹操
```
神龟虽寿，犹有竟时。
螣蛇乘雾，终为土灰。
老骥伏枥，志在千里。
烈士暮年，壮心不已。
盈缩之期，不但在天；
养怡之福，可得永年。
幸甚至哉，歌以咏志。
```

## [蒿里行](https://so.gushiwen.org/shiwenv_0c29e174924a.aspx)
#### 两汉: 曹操
```
关东有义士，兴兵讨群凶。
初期会盟津，乃心在咸阳。
军合力不齐，踌躇而雁行。
势利使人争，嗣还自相戕。
淮南弟称号，刻玺于北方。
铠甲生虮虱，万姓以死亡。
白骨露於野，千里无鸡鸣。
生民百遗一，念之断人肠。
```

## [观沧海](https://so.gushiwen.org/shiwenv_630c04c81858.aspx)
#### 两汉: 曹操
```
东临碣石，以观沧海。
水何澹澹，山岛竦峙。
树木丛生，百草丰茂。
秋风萧瑟，洪波涌起。
日月之行，若出其中；
星汉灿烂，若出其里。
幸甚至哉，歌以咏志。
```

## [短歌行](https://so.gushiwen.org/shiwenv_35000de73cdb.aspx)
#### 两汉: 曹操
```
对酒当歌，人生几何！譬如朝露，去日苦多。
慨当以慷，忧思难忘。何以解忧？唯有杜康。
青青子衿，悠悠我心。但为君故，沉吟至今。
呦呦鹿鸣，食野之苹。我有嘉宾，鼓瑟吹笙。
明明如月，何时可掇？忧从中来，不可断绝。
越陌度阡，枉用相存。契阔谈讌，心念旧恩。(谈讌 一作：谈宴)
月明星稀，乌鹊南飞。绕树三匝，何枝可依？
山不厌高，海不厌深。周公吐哺，天下归心。(海 一作：水)
```

## [赠从弟](https://so.gushiwen.org/shiwenv_2d0c9ade951e.aspx)
#### 魏晋: 刘桢
```
亭亭山上松，瑟瑟谷中风。
风声一何盛，松枝一何劲。
冰霜正惨凄，终岁常端正。
岂不罹凝寒，松柏有本性。
```

## [室思](https://so.gushiwen.org/shiwenv_88ccf5cf1d59.aspx)
#### 魏晋: 徐干
```
沉阴结愁忧，愁忧为谁兴？
念与君相别，各在天一方。
良会未有期，中心摧且伤。
不聊忧餐食，慊慊常饥空。
端坐而无为，仿佛君容光。
峨峨高山首，悠悠万里道。
君去日已远，郁结令人老。
人生一世间，忽若暮春草。
时不可再得，何为自愁恼？
每诵昔鸿恩，贱躯焉足保。
浮云何洋洋，愿因通我词。
飘摇不可寄，徙倚徒相思。
人离皆复会，君独无返期。
自君之出矣，明镜暗不治。
思君如流水，何有穷已时。
惨惨时节尽，兰叶复凋零。
喟然长叹息，君期慰我情。
辗转不能寐，长夜何绵绵。
蹑履起出户，仰观三星连。
自恨志不遂，泣涕如涌泉。
思君见巾栉，以益我劳勤。
安得鸿鸾羽，觏此心中人。
诚心亮不遂，搔首立悁悁。
何言一不见，复会无因缘。
故如比目鱼，今隔如参辰。
人靡不有初，想君能终之。
别来历年岁，旧恩何可期。
重新而忘故，君子所尤讥。
寄身虽在远，岂忘君须臾。
既厚不为薄，想君时见思。
```

## [燕歌行](https://so.gushiwen.org/shiwenv_dc47feaddcd7.aspx)
#### 魏晋: 曹丕
```
秋风萧瑟天气凉，草木摇落露为霜，群燕辞归鹄南翔。(鹄南翔 一作 雁南翔）
念君客游思断肠，慊慊思归恋故乡，君何淹留寄他方？
贱妾茕茕守空房，忧来思君不敢忘，不觉泪下沾衣裳。
援琴鸣弦发清商，短歌微吟不能长。
明月皎皎照我床，星汉西流夜未央。
牵牛织女遥相望，尔独何辜限河梁。
```

## [白马篇](https://so.gushiwen.org/shiwenv_11d3cbf86d9d.aspx)
#### 两汉: 曹植
```
白马饰金羁，连翩西北驰。借问谁家子，幽并游侠儿。 
少小去乡邑，扬声沙漠垂。宿昔秉良弓，楛矢何参差。
控弦破左的，右发摧月支。仰手接飞猱，俯身散马蹄。
狡捷过猴猿，勇剽若豹螭。边城多警急，虏骑数迁移。
羽檄从北来，厉马登高堤。长驱蹈匈奴，左顾凌鲜卑。
弃身锋刃端，性命安可怀？父母且不顾，何言子与妻！
名编壮士籍，不得中顾私。捐躯赴国难，视死忽如归！(名编 一作：名在)
```

## [七步诗](https://so.gushiwen.org/shiwenv_305d29fb64aa.aspx)
#### 两汉: 曹植
```
煮豆燃豆萁，豆在釜中泣。
本是同根生，相煎何太急？（版本一）
煮豆持作羹，漉菽以为汁。(菽 一作：豉)
萁在釜下燃，豆在釜中泣。
本自同根生，相煎何太急？（版本二）
```

## [杂诗·南国有佳人](https://so.gushiwen.org/shiwenv_2b832f229933.aspx)
#### 两汉: 曹植
```
南国有佳人，容华若桃李。
朝游江北岸，夕宿潇湘沚。
时俗薄朱颜，谁为发皓齿？
俯仰岁将暮，荣耀难久恃。
```

## [七哀诗·西京乱无象](https://so.gushiwen.org/shiwenv_cf61fbd62088.aspx)
#### 两汉: 王粲
```
西京乱无象，豺虎方遘患。
复弃中国去，委身适荆蛮。
亲戚对我悲，朋友相追攀。
出门无所见，白骨蔽平原。
路有饥妇人，抱子弃草间。
顾闻号泣声，挥涕独不还。
“未知身死处，何能两相完？”
驱马弃之去，不忍听此言。
南登霸陵岸，回首望长安，
悟彼下泉人，喟然伤心肝。
```

## [赠秀才入军·其十四](https://so.gushiwen.org/shiwenv_3dfd964acf90.aspx)
#### 魏晋: 嵇康
```
息徒兰圃，秣马华山。
流磻平皋，垂纶长川。
目送归鸿，手挥五弦。
俯仰自得，游心太玄。
嘉彼钓叟，得鱼忘筌。
郢人逝矣，谁与尽言？
```

## [咏怀八十二首·其一](https://so.gushiwen.org/shiwenv_7b8b53c74b60.aspx)
#### 魏晋: 阮籍
```
夜中不能寐，起坐弹鸣琴。
薄帷鉴明月，清风吹我襟。
孤鸿号外野，翔鸟鸣北林。
徘徊将何见？忧思独伤心。
```

## [吴孙皓初童谣](https://so.gushiwen.org/shiwenv_d8de659f4173.aspx)
#### 魏晋: 无名氏
```
宁饮建业水，不食武昌鱼。
宁还建业死，不止武昌居。
```

## [咏史·郁郁涧底松](https://so.gushiwen.org/shiwenv_5f6cff2b82eb.aspx)
#### 魏晋: 左思
```
郁郁涧底松，离离山上苗。
以彼径寸茎，荫此百尺条。
世胄蹑高位，英俊沉下僚。
地势使之然，由来非一朝。
金张藉旧业，七叶珥汉貂。
冯公岂不伟，白首不见招。
```

## [思吴江歌](https://so.gushiwen.org/shiwenv_cf73601829ff.aspx)
#### 魏晋: 张翰
```
秋风起兮木叶飞，吴江水兮鲈正肥。
三千里兮家未归，恨难禁兮仰天悲。
```

## [归园田居·其一](https://so.gushiwen.org/shiwenv_a537ff195683.aspx)
#### 魏晋: 陶渊明
```
少无适俗韵，性本爱丘山。
误落尘网中，一去三十年。(误落 一作：误入)
羁鸟恋旧林，池鱼思故渊。
开荒南野际，守拙归园田。
方宅十余亩，草屋八九间。
榆柳荫后檐，桃李罗堂前。
暧暧远人村，依依墟里烟。
狗吠深巷中，鸡鸣桑树颠。
户庭无尘杂，虚室有余闲。
久在樊笼里，复得返自然。
```

## [归园田居·其三](https://so.gushiwen.org/shiwenv_a9c118750a79.aspx)
#### 魏晋: 陶渊明
```
种豆南山下，草盛豆苗稀。
晨兴理荒秽，带月荷锄归。
道狭草木长，夕露沾我衣。
衣沾不足惜，但使愿无违。
```

## [饮酒·其五](https://so.gushiwen.org/shiwenv_5b90a9bb5230.aspx)
#### 魏晋: 陶渊明
```
结庐在人境，而无车马喧。
问君何能尔？心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辨已忘言。
```

## [咏荆轲](https://so.gushiwen.org/shiwenv_cb6db9f85f94.aspx)
#### 魏晋: 陶渊明
```
燕丹善养士，志在报强嬴。
招集百夫良，岁暮得荆卿。
君子死知己，提剑出燕京；
素骥鸣广陌，慷慨送我行。
雄发指危冠，猛气冲长缨。
饮饯易水上，四座列群英。
渐离击悲筑，宋意唱高声。
萧萧哀风逝，淡淡寒波生。
商音更流涕，羽奏壮士惊。
心知去不归，且有后世名。
登车何时顾，飞盖入秦庭。
凌厉越万里，逶迤过千城。
图穷事自至，豪主正怔营。
惜哉剑术疏，奇功遂不成。
其人虽已没，千载有馀情。
```

## [读山海经·其一](https://so.gushiwen.org/shiwenv_e80463a9d45e.aspx)
#### 魏晋: 陶渊明
```
孟夏草木长，绕屋树扶疏。 
众鸟欣有托，吾亦爱吾庐。 
既耕亦已种，时还读我书。 
穷巷隔深辙，颇回故人车。 
欢言酌春酒，摘我园中蔬。 
微雨从东来，好风与之俱。 
泛览《周王传》，流观《山海》图。 
俯仰终宇宙，不乐复何如？
```

## [读山海经·其十](https://so.gushiwen.org/shiwenv_8e0c3f897ea9.aspx)
#### 魏晋: 陶渊明
```
精卫衔微木，将以填沧海。
刑天舞干戚，猛志固常在。
同物既无虑，化去不复悔。
徒设在昔心，良辰讵可待。(辰 一作：晨)
```

## [杂诗](https://so.gushiwen.org/shiwenv_404930bd804c.aspx)
#### 魏晋: 陶渊明
```
人生无根蒂，飘如陌上尘。
分散逐风转，此已非常身。
落地为兄弟，何必骨肉亲！
得欢当作乐，斗酒聚比邻。
盛年不重来，一日难再晨。
及时当勉励，岁月不待人。
```

## [酌贪泉](https://so.gushiwen.org/shiwenv_9481782facfb.aspx)
#### 魏晋: 吴隐之
```
古人云此水，一歃怀千金。
试使夷齐饮，终当不易心。
```

## [登江中孤屿](https://so.gushiwen.org/shiwenv_fb47fbe5b9c7.aspx)
#### 南北朝: 谢灵运
```
江南倦历览，江北旷周旋。
怀新道转迥，寻异景不延。
乱流趋正绝，孤屿媚中川。
云日相晖映，空水共澄鲜。
表灵物莫赏，蕴真谁为传。
想象昆山姿，缅邈区中缘。
始信安期术，得尽养生年。
```

## [拟行路难·其四](https://so.gushiwen.org/shiwenv_5261df279f62.aspx)
#### 南北朝: 鲍照
```
泻水置平地，各自东西南北流。
人生亦有命，安能行叹复坐愁？
酌酒以自宽，举杯断绝歌路难。
心非木石岂无感？吞声踯躅不敢言。
```

## [拟行路难·其六](https://so.gushiwen.org/shiwenv_62aea44ba9a1.aspx)
#### 南北朝: 鲍照
```
对案不能食，拔剑击柱长叹息。
丈夫生世会几时？安能蹀躞垂羽翼！
弃置罢官去，还家自休息。
朝出与亲辞，暮还在亲侧。
弄儿床前戏，看妇机中织。
自古圣贤尽贫贱，何况我辈孤且直！
```

## [梅花落](https://so.gushiwen.org/shiwenv_18d68bd0d5a9.aspx)
#### 南北朝: 鲍照
```
中庭多杂树，偏为梅咨嗟。问君何独然？念其霜中能作花，露中能作实。摇荡春风媚春日，念尔零落逐寒风，徒有霜华无霜质。(寒风 一作：风飚)
```

## [赠范晔诗](https://so.gushiwen.org/shiwenv_cf482f8bf41e.aspx)
#### 南北朝: 陆凯
```
折花逢驿使，寄与陇头人。(折花 一作：折梅)
江南无所有，聊赠一枝春。
```

## [晚登三山还望京邑](https://so.gushiwen.org/shiwenv_ccb4d7a7d147.aspx)
#### 南北朝: 谢朓
```
灞涘望长安，河阳视京县。
白日丽飞甍，参差皆可见。
余霞散成绮，澄江静如练。
喧鸟覆春洲，杂英满芳甸。
去矣方滞淫，怀哉罢欢宴。
佳期怅何许，泪下如流霰。
有情知望乡，谁能鬒不变？
```

## [王孙游](https://so.gushiwen.org/shiwenv_4dd00caa9977.aspx)
#### 南北朝: 谢朓
```
绿草蔓如丝，杂树红英发。
无论君不归，君归芳已歇。
```

## [之零陵郡次新亭](https://so.gushiwen.org/shiwenv_ab33e7a49bd7.aspx)
#### 南北朝: 范云
```
江干远树浮，天末孤烟起。
江天自如合，烟树还相似。
沧流未可源，高帆去何已。
```

## [估客乐](https://so.gushiwen.org/shiwenv_6d23122c5741.aspx)
#### 南北朝: 释宝月
```
郎作十里行，侬作九里送。
拔侬头上钗，与郎资路用。
有信数寄书，无信心相忆。
莫作瓶落井，一去无消息。
大艑珂峨头，何处发扬州。
借问艑上郎，见侬所欢不？
初发扬州时，船出平津泊。
五两如竹林，何处相寻博。
```

## [夜夜曲](https://so.gushiwen.org/shiwenv_526fd025200d.aspx)
#### 南北朝: 沈约
```
河汉纵且横，北斗横复直。
星汉空如此，宁知心有忆？
孤灯暧不明，寒机晓犹织。
零泪向谁道，鸡鸣徒叹息。
```

## [咏早梅](https://so.gushiwen.org/shiwenv_e59a5b3e2028.aspx)
#### 南北朝: 何逊
```
兔园标物序，惊时最是梅。
衔霜当路发，映雪拟寒开。
枝横却月观，花绕凌风台。
朝洒长门泣，夕驻临邛杯。
应知早飘落，故逐上春来。
```

## [边城思](https://so.gushiwen.org/shiwenv_5e086e54af88.aspx)
#### 南北朝: 何逊
```
柳黄未吐叶，水绿半含苔。
春色边城动，客思故乡来。
```

## [山中杂诗](https://so.gushiwen.org/shiwenv_89748a423718.aspx)
#### 南北朝: 吴均
```
山际见来烟，竹中窥落日。
鸟向檐上飞，云从窗里出。
```

## [诏问山中何所有赋诗](https://so.gushiwen.org/shiwenv_e1b856d94566.aspx)
#### 南北朝: 陶宏景
```
山中何所有，岭上多白云。
只可自怡悦，不堪持赠君。
```

## [入若耶溪](https://so.gushiwen.org/shiwenv_3f7503246290.aspx)
#### 南北朝: 王籍
```
艅艎何泛泛，空水共悠悠。
阴霞生远岫，阳景逐回流。
蝉噪林逾静，鸟鸣山更幽。
此地动归念，长年悲倦游。
```

## [蜀道难·其一](https://so.gushiwen.org/shiwenv_ddc36841d123.aspx)
#### 南北朝: 萧纲
```
建平督邮道，鱼复永安宫。
若奏巴渝曲，时当君思中。
```

## [蜀道难·其二](https://so.gushiwen.org/shiwenv_934f1575c41f.aspx)
#### 南北朝: 萧纲
```
巫山七百里，巴水三回曲。
笛声下复高，猿啼断还续。
```

## [晚出新亭](https://so.gushiwen.org/shiwenv_d221931bbef8.aspx)
#### 南北朝: 阴铿
```
大江一浩荡，离悲足几重。
潮落犹如盖，云昏不作峰。
远戍唯闻鼓，寒山但见松。
九十方称半，归途讵有踪。
```

## [关山月](https://so.gushiwen.org/shiwenv_00040aa34a6b.aspx)
#### 南北朝: 徐陵
```
关山三五月，客子忆秦川。
思妇高楼上，当窗应未眠。
星旗映疏勒，云阵上祁连。
战气今如此，从军复几年。
```

## [断句](https://so.gushiwen.org/shiwenv_68051ed348e5.aspx)
#### 南北朝: 刘昶
```
白云满鄣来，黄尘暗天起。
关山四面绝，故乡几千里。
```

## [寄王琳](https://so.gushiwen.org/shiwenv_5304d5173010.aspx)
#### 南北朝: 庾信
```
玉关道路远，金陵信使疏。
独下千行泪，开君万里书。
```

## [作蚕丝](https://so.gushiwen.org/shiwenv_c8b882d0cead.aspx)
#### 南北朝: 南朝民歌
```
春蚕不应老，昼夜常怀丝。
何惜微躯尽，缠绵自有时。
```

## [陇头歌辞](https://so.gushiwen.org/shiwenv_863659d1c3b7.aspx)
#### 南北朝: 北朝民歌
```
陇头流水，流离山下。
念吾一身，飘然旷野。
朝发欣城，暮宿陇头。
寒不能语，舌卷入喉。
陇头流水，鸣声呜咽。
遥望秦川，心肝断绝。 
```

## [折杨柳歌辞](https://so.gushiwen.org/shiwenv_42ab3a41f32c.aspx)
#### 南北朝: 北朝民歌
```
上马不捉鞭，反折杨柳枝。
蹀座吹长笛，愁杀行客儿。
腹中愁不乐，愿作郎马鞭。
出入擐郎臂，蹀座郎膝边。
放马两泉泽，忘不著连羁。
担鞍逐马走，何见得马骑。
遥看孟津河，杨柳郁婆娑。
我是虏家儿，不解汉儿歌。
健儿须快马，快马须健儿。
跸跋黄尘下，然后别雄雌。 
```

## [敕勒歌](https://so.gushiwen.org/shiwenv_f996111bff75.aspx)
#### 南北朝: 北朝民歌
```
敕勒川，阴山下。天似穹庐，笼盖四野。
天苍苍，野茫茫。风吹草低见牛羊。
```

## [长安九日诗](https://so.gushiwen.org/shiwenv_d7d3315f74d4.aspx)
#### 南北朝: 江总
```
心逐南云逝，形随北雁来。
故乡篱下菊，今日几花开。
```

## [人日思归](https://so.gushiwen.org/shiwenv_29252ac44d0f.aspx)
#### 南北朝: 薛道衡
```
入春才七日，离家已二年。
人归落雁后，思发在花前。
```

## [侍宴咏石榴](https://so.gushiwen.org/shiwenv_515c8ac22eae.aspx)
#### 唐代: 孔绍安
```
可惜庭中树，移根逐汉臣。
只为来时晚，花开不及春。
```

## [塞上](https://so.gushiwen.org/shiwenv_2bba1443c73f.aspx)
#### 宋代: 柳开
```
鸣骹直上一千尺，天静无风声更干。
碧眼胡儿三百骑，尽提金勒向云看。
```

## [柳枝词](https://so.gushiwen.org/shiwenv_62b40696d6c7.aspx)
#### 宋代: 郑文宝
```
亭亭画舸系春潭，直到行人酒半酣。
不管烟波与风雨，载将离恨过江南。
```

## [村行](https://so.gushiwen.org/shiwenv_0119bf86bce5.aspx)
#### 宋代: 王禹偁
```
马穿山径菊初黄，信马悠悠野兴长。
万壑有声含晚籁，数峰无语立斜阳。
棠梨叶落胭脂色，荞麦花开白雪香。
何事吟余忽惆怅，村桥原树似吾乡。
```

## [春居杂兴](https://so.gushiwen.org/shiwenv_ef86254f695c.aspx)
#### 宋代: 王禹偁
```
两株桃杏映篱斜，妆点商州副使家。
何事春风容不得？和莺吹折数枝花。
```

## [柳](https://so.gushiwen.org/shiwenv_9488a9c708f6.aspx)
#### 宋代: 寇准
```
晓带轻烟间杏花，晚凝深翠拂平沙。
长条别有风流处，密映钱塘苏小家。
```

## [书河上亭壁](https://so.gushiwen.org/shiwenv_10086b1c2cc6.aspx)
#### 宋代: 寇准
```
岸阔樯稀波渺茫，独凭危槛思何长。
萧萧远树疏林外，一半秋山带夕阳。
```

## [咏傀儡](https://so.gushiwen.org/shiwenv_009089d2ab35.aspx)
#### 宋代: 杨亿
```
鲍老当筵笑郭郎，笑他舞袖太郎当。
若教鲍老当筵舞，转更郎当舞袖长。
```

## [山园小梅](https://so.gushiwen.org/shiwenv_e1339dc3ff03.aspx)
#### 宋代: 林逋
```
众芳摇落独暄妍，占尽风情向小园。
疏影横斜水清浅，暗香浮动月黄昏。
霜禽欲下先偷眼，粉蝶如知合断魂。
幸有微吟可相狎，不须檀板共金樽。
剪绡零碎点酥乾，向背稀稠画亦难。
日薄从甘春至晚，霜深应怯夜来寒。
澄鲜只共邻僧惜，冷落犹嫌俗客看。
忆着江南旧行路，酒旗斜拂堕吟鞍。
```

## [落花](https://so.gushiwen.org/shiwenv_f98499b15326.aspx)
#### 宋代: 宋祁
```
坠素翻红各自伤，青楼烟雨忍相忘。
将飞更作回风舞，已落犹成半面妆。
沧海客归珠有泪，章台人去骨遗香。
可能无意传双蝶，尽付芳心与蜜房。
```

## [宿甘露寺僧舍](https://so.gushiwen.org/shiwenv_d4b985ecee90.aspx)
#### 宋代: 曾公亮
```
枕中云气千峰近，床底松声万壑哀。
要看银山拍天浪，开窗放入大江来。
```

## [东溪](https://so.gushiwen.org/shiwenv_a9ba69db102b.aspx)
#### 宋代: 梅尧臣
```
行到东溪看水时，坐临孤屿发船迟。
野凫眠岸有闲意，老树着花无丑枝。
短短蒲茸齐似剪，平平沙石净于筛。
情虽不厌住不得，薄暮归来车马疲。
```

## [鲁山山行](https://so.gushiwen.org/shiwenv_660c5685f2ca.aspx)
#### 宋代: 梅尧臣
```
适与野情惬，千山高复低。
好峰随处改，幽径独行迷。
霜落熊升树，林空鹿饮溪。
人家在何许？云外一声鸡。
```

## [陶者](https://so.gushiwen.org/shiwenv_4b580390b62b.aspx)
#### 宋代: 梅尧臣
```
陶尽门前土，屋上无片瓦。
十指不沾泥，鳞鳞居大厦。
```

## [考试毕登铨楼](https://so.gushiwen.org/shiwenv_862f48392426.aspx)
#### 宋代: 梅尧臣
```
春云浓淡日微光，双阙重门耸建章。
不上楼来知几日，满城无算柳梢黄。
```

## [初晴游沧浪亭](https://so.gushiwen.org/shiwenv_c55b372b8545.aspx)
#### 宋代: 苏舜钦
```
夜雨连明春水生，娇云浓暖弄阴晴。
帘虚日薄花竹静，时有乳鸠相对鸣。
```

## [夏意](https://so.gushiwen.org/shiwenv_5c37302541f1.aspx)
#### 宋代: 苏舜钦
```
别院深深夏席清，石榴开遍透帘明。(夏席清 一作：夏簟清)
树阴满地日当午，梦觉流莺时一声。
```

## [蚕妇](https://so.gushiwen.org/shiwenv_73df2273247f.aspx)
#### 宋代: 张俞
```
昨日入城市，归来泪满巾。
遍身罗绮者，不是养蚕人。
```

## [晚泊岳阳](https://so.gushiwen.org/shiwenv_affc7e5b993a.aspx)
#### 宋代: 欧阳修
```
卧闻岳阳城里钟，系舟岳阳城下树。
正见空江明月来，云水苍茫失江路。
夜深江月弄清辉，水上人歌月下归；
一阕声长听不尽，轻舟短楫去如飞。
```

## [画眉鸟](https://so.gushiwen.org/shiwenv_b5a499a58256.aspx)
#### 宋代: 欧阳修
```
百啭千声随意移，山花红紫树高低。
始知锁向金笼听，不及林间自在啼。
```

## [戏答元珍](https://so.gushiwen.org/shiwenv_9fc50f382e93.aspx)
#### 宋代: 欧阳修
```
春风疑不到天涯，二月山城未见花。
残雪压枝犹有橘，冻雷惊笋欲抽芽。
夜闻归雁生乡思，病入新年感物华。
曾是洛阳花下客，野芳虽晚不须嗟。
```

## [丰乐亭游春](https://so.gushiwen.org/shiwenv_a929ae77e836.aspx)
#### 宋代: 欧阳修
```
红树青山日欲斜，长郊草色绿无涯。
游人不管春将老，来往亭前踏落花。
```

## [别滁](https://so.gushiwen.org/shiwenv_c5c55e166d05.aspx)
#### 宋代: 欧阳修
```
花光浓烂柳轻明，酌酒花前送我行。
我亦且如常日醉，莫教弦管作离声。
```

## [乡思](https://so.gushiwen.org/shiwenv_69c7960d910a.aspx)
#### 宋代: 李觏
```
人言落日是天涯，望极天涯不见家。
已恨碧山相阻隔，碧山还被暮云遮。
```

## [梅花](https://so.gushiwen.org/shiwenv_846e626d74d3.aspx)
#### 宋代: 王安石
```
墙角数枝梅，凌寒独自开。
遥知不是雪，为有暗香来。
```

## [叠题乌江亭](https://so.gushiwen.org/shiwenv_f5b1b53b6e7e.aspx)
#### 宋代: 王安石
```
百战疲劳壮士哀，中原一败势难回。
江东子弟今虽在，肯与君王卷土来？
```

## [元日](https://so.gushiwen.org/shiwenv_a167901c9c90.aspx)
#### 宋代: 王安石
```
爆竹声中一岁除，春风送暖入屠苏。
千门万户曈曈日，总把新桃换旧符。
```

## [泊船瓜洲](https://so.gushiwen.org/shiwenv_df14e6fd217b.aspx)
#### 宋代: 王安石
```
京口瓜洲一水间，钟山只隔数重山。
春风又绿江南岸，明月何时照我还？
```

## [登飞来峰](https://so.gushiwen.org/shiwenv_4a272f472fee.aspx)
#### 宋代: 王安石
```
飞来山上千寻塔，闻说鸡鸣见日升。(飞来山 一作：飞来峰)
不畏浮云遮望眼，只缘身在最高层。(只缘 一作：自缘)
```

## [春夜](https://so.gushiwen.org/shiwenv_a233cb62c4be.aspx)
#### 宋代: 王安石
```
金炉香烬漏声残，翦翦轻风阵阵寒。
春色恼人眠不得，月移花影上栏杆。
```

## [春日偶成](https://so.gushiwen.org/shiwenv_b40eef10e038.aspx)
#### 宋代: 程颢
```
云淡风轻近午天，傍花随柳过前川。
时人不识余心乐，将谓偷闲学少年。
```

## [新晴](https://so.gushiwen.org/shiwenv_b67f9200fc5e.aspx)
#### 宋代: 刘攽
```
青苔满地初晴后，绿树无人昼梦余。
唯有南风旧相识，偷开门户又翻书。
```

## [雨后池上](https://so.gushiwen.org/shiwenv_4ee438cabb4a.aspx)
#### 宋代: 刘攽
```
一雨池塘水面平，淡磨明镜照檐楹。
东风忽起垂杨舞，更作荷心万点声。
```

## [暑旱苦热](https://so.gushiwen.org/shiwenv_d886bb39429c.aspx)
#### 宋代: 王令
```
清风无力屠得热，落日着翅飞上山。
人固已惧江海竭，天岂不惜河汉干？
昆仑之高有积雪，蓬莱之远常遗寒。
不能手提天下往，何忍身去游其间？
```

## [送春](https://so.gushiwen.org/shiwenv_0d1727cef77a.aspx)
#### 宋代: 王令
```
三月残花落更开，小檐日日燕飞来。
子规夜半犹啼血，不信东风唤不回。
```

## [村居](https://so.gushiwen.org/shiwenv_3979911579cf.aspx)
#### 宋代: 张舜民
```
水绕陂田竹绕篱，榆钱落尽槿花稀。
夕阳牛背无人卧，带得寒鸦两两归。
```

## [咏柳](https://so.gushiwen.org/shiwenv_a0290f719b42.aspx)
#### 宋代: 曾巩
```
乱条犹未变初黄，倚得东风势便狂。
解把飞花蒙日月，不知天地有清霜。
```

## [城南](https://so.gushiwen.org/shiwenv_29b4e8c9ded3.aspx)
#### 宋代: 曾巩
```
雨过横塘水满堤，乱山高下路东西。
一番桃李花开尽，惟有青青草色齐。
```

## [题西林壁](https://so.gushiwen.org/shiwenv_f2f5469a6044.aspx)
#### 宋代: 苏轼
```
横看成岭侧成峰，远近高低各不同。
不识庐山真面目，只缘身在此山中。
```

## [惠崇春江晚景](https://so.gushiwen.org/shiwenv_84b5b3488790.aspx)
#### 宋代: 苏轼
```
竹外桃花三两枝，春江水暖鸭先知。
蒌蒿满地芦芽短，正是河豚欲上时。
两两归鸿欲破群，依依还似北归人。
遥知朔漠多风雪，更待江南半月春。
```

## [和子由渑池怀旧](https://so.gushiwen.org/shiwenv_31bc973d596d.aspx)
#### 宋代: 苏轼
```
人生到处知何似，应似飞鸿踏雪泥。
泥上偶然留指爪，鸿飞那复计东西。
老僧已死成新塔，坏壁无由见旧题。
往日崎岖还记否，路长人困蹇驴嘶。
```

## [春宵](https://so.gushiwen.org/shiwenv_eafb4ea8a749.aspx)
#### 宋代: 苏轼
```
春宵一刻值千金，花有清香月有阴。
歌管楼台声细细，秋千院落夜沉沉。
```

## [饮湖上初晴后雨](https://so.gushiwen.org/shiwenv_8949464433f0.aspx)
#### 宋代: 苏轼
```
水光潋滟晴方好，山色空蒙雨亦奇。(蒙 通：濛)
欲把西湖比西子，淡妆浓抹总相宜。
```

## [赠刘景文](https://so.gushiwen.org/shiwenv_c987db20a4d7.aspx)
#### 宋代: 苏轼
```
荷尽已无擎雨盖，菊残犹有傲霜枝。
一年好景君须记，最是橙黄橘绿时。(最是 一作：正是) 
```

## [海棠](https://so.gushiwen.org/shiwenv_df5646346cac.aspx)
#### 宋代: 苏轼
```
东风袅袅泛崇光，香雾空蒙月转廊。
只恐夜深花睡去，故烧高烛照红妆。
```

## [禾熟](https://so.gushiwen.org/shiwenv_88a266b84b06.aspx)
#### 宋代: 孔平仲
```
百里西风禾黍香，鸣泉落窦谷登场。
老牛粗了耕耘债，啮草坡头卧夕阳。
```

## [寄内](https://so.gushiwen.org/shiwenv_2ed4ff6cd2d0.aspx)
#### 宋代: 孔平仲
```
试说途中景，方知别后心。
行人日暮少，风雪乱山深。
```

## [牧童诗](https://so.gushiwen.org/shiwenv_705ee4ad5c5f.aspx)
#### 宋代: 黄庭坚
```
骑牛远远过前村，短笛横吹隔陇闻。
多少长安名利客，机关用尽不如君。
```

## [登快阁](https://so.gushiwen.org/shiwenv_8545428012cd.aspx)
#### 宋代: 黄庭坚
```
痴儿了却公家事，快阁东西倚晚晴。
落木千山天远大，澄江一道月分明。
朱弦已为佳人绝，青眼聊因美酒横。
万里归船弄长笛，此心吾与白鸥盟。
```

## [鄂州南楼书事](https://so.gushiwen.org/shiwenv_fcaff9381740.aspx)
#### 宋代: 黄庭坚
```
四顾山光接水光，凭栏十里芰荷香。
清风明月无人管，并作南楼一味凉。
```

## [雨中登岳阳楼望君山](https://so.gushiwen.org/shiwenv_6980f0bf99ae.aspx)
#### 宋代: 黄庭坚
```
投荒万死鬓毛斑，生出瞿塘滟滪关。
未到江南先一笑，岳阳楼上对君山。
满川风雨独凭栏，绾结湘娥十二鬟。
可惜不当湖水面，银山堆里看青山。 
```

## [临平道中](https://so.gushiwen.org/shiwenv_4ab1896158c4.aspx)
#### 宋代: 道潜
```
风蒲猎猎弄清柔，欲立蜻蜓不自由。
五月临平山下路，藕花无数满汀州。
```

## [春日](https://so.gushiwen.org/shiwenv_50b475cde3ac.aspx)
#### 宋代: 晁冲之
```
阴阴溪曲绿交加，小雨翻萍上浅沙。
鹅鸭不知春去尽，争随流水趁桃花。
```

## [春日](https://so.gushiwen.org/shiwenv_48fd52d666eb.aspx)
#### 宋代: 张耒
```
如丝苣甲饤春盘，韭叶金黄雪未干。
旅饭二年无此味，故园千里几时还。
异方时节三巵酒，残岁风烟一惨颜。
曾奉龙旗典邦礼，岁穷祠祀少休闲。
```

## [夜坐](https://so.gushiwen.org/shiwenv_5f1aa916c2fb.aspx)
#### 宋代: 张耒
```
庭户无人秋月明，夜霜欲落气先清。
梧桐真不甘衰谢，数叶迎风尚有声。
```

## [纳凉](https://so.gushiwen.org/shiwenv_cb5d821bdf54.aspx)
#### 宋代: 秦观
```
携扙来追柳外凉，画桥南畔倚胡床。
月明船笛参差起，风定池莲自在香。
```

## [春日](https://so.gushiwen.org/shiwenv_1e0dccec086a.aspx)
#### 宋代: 秦观
```
一夕轻雷落万丝，霁光浮瓦碧参差。
有情芍药含春泪，无力蔷薇卧晓枝。
```

## [还自广陵](https://so.gushiwen.org/shiwenv_3145692e79f5.aspx)
#### 宋代: 秦观
```
天寒水鸟自相依，十百为群戏落晖。
过尽行人都不起，忽闻水响一齐飞。
```

## [春怀示邻里](https://so.gushiwen.org/shiwenv_5b1bdce24256.aspx)
#### 宋代: 陈师道
```
断墙着雨蜗成字，老屋无僧燕作家，
剩欲出门追语笑，却嫌归鬓著尘沙。
风翻蛛网开三面，雷动蜂窠趁两衙。
屡失南邻春事约，只今容有未开花。
```

## [示三子](https://so.gushiwen.org/shiwenv_4e502c3f481a.aspx)
#### 宋代: 陈师道
```
<span style="font-family:SimSun;">时三子已归自外家</span>
去远即相忘，归近不可忍。
儿女已在眼，眉目略不省。
喜极不得语，泪尽方一哂。
了知不是梦，忽忽心未稳。
```

## [春游湖](https://so.gushiwen.org/shiwenv_f36fc0991d66.aspx)
#### 宋代: 徐俯
```
双飞燕子几时回？夹岸桃花蘸水开。
春雨断桥人不渡，小舟撑出柳阴来。(渡 一作：度)
```

## [绝句](https://so.gushiwen.org/shiwenv_75f517e12a1d.aspx)
#### 宋代: 吴涛
```
游子春衫已试单，桃花飞尽野梅酸。
怪来一夜蛙声歇，又作东风十日寒。
```

## [连州阳山归路](https://so.gushiwen.org/shiwenv_a0c7065be42d.aspx)
#### 宋代: 吕本中
```
稍离烟瘴近湘潭，疾病衰颓已不堪。
儿女不知来避地，强言风物胜江南。
```

## [自责](https://so.gushiwen.org/shiwenv_ea1d6f4a3fde.aspx)
#### 宋代: 朱淑真
```
女子弄文诚可罪，那堪咏月更吟风。
磨穿铁砚非吾事，绣折金针却有功。
闷无消遣只看诗，不见诗中话别离。
添得情怀转萧索，始知伶俐不如痴。 
```

## [落花](https://so.gushiwen.org/shiwenv_e5325dec4270.aspx)
#### 宋代: 朱淑真
```
连理枝头花正开，妒花风雨便相催。
愿教青帝常为主，莫遣纷纷点翠苔。
```

## [春日](https://so.gushiwen.org/shiwenv_94e232608ac8.aspx)
#### 宋代: 汪藻
```
一春略无十日晴，处处浮云将雨行。
野田春水碧于镜，人影渡傍鸥不惊。
桃花嫣然出篱笑，似开未开最有情。
茅茨烟暝客衣湿，破梦午鸡啼一声。
```

## [汴京纪事](https://so.gushiwen.org/shiwenv_c689eae0951f.aspx)
#### 宋代: 刘子翚
```
辇毂繁华事可伤，师师垂老过湖湘。
缕衣檀板无颜色，一曲当时动帝王。
```

## [夏日绝句](https://so.gushiwen.org/shiwenv_e4cd80aceb52.aspx)
#### 宋代: 李清照
```
生当作人杰，死亦为鬼雄。
至今思项羽，不肯过江东。
```

## [苏秀道中](https://so.gushiwen.org/shiwenv_e51d28d4cdd5.aspx)
#### 宋代: 曾几
```
苏秀道中，自七月二十五日夜大雨三日，秋苗以苏，喜而有作。
一夕骄阳转作霖，梦回凉冷润衣襟。
不愁屋漏床床湿，且喜溪流岸岸深。
千里稻花应秀色，五更桐叶最佳音。
无田似我犹欣舞，何况田间望岁心。
```

## [三衢道中](https://so.gushiwen.org/shiwenv_fbbd80710c5e.aspx)
#### 宋代: 曾几
```
梅子黄时日日晴，小溪泛尽却山行。
绿阴不减来时路，添得黄鹂四五声。
```

## [病牛](https://so.gushiwen.org/shiwenv_9b3d3cb65c13.aspx)
#### 宋代: 李纲
```
耕犁千亩实千箱，力尽筋疲谁复伤？
但得众生皆得饱，不辞羸病卧残阳。
```

## [襄邑道中](https://so.gushiwen.org/shiwenv_9a36e882c21f.aspx)
#### 宋代: 陈与义
```
飞花两岸照船红，百里榆堤半日风。
卧看满天云不动，不知云与我俱东。
```

## [雨晴](https://so.gushiwen.org/shiwenv_af50523b010a.aspx)
#### 宋代: 陈与义
```
天缺西南江面清，纤云不动小滩横。
墙头语鹊衣犹湿，楼外残雷气未平。
尽取微凉供稳睡，急搜奇句报新晴。
今宵绝胜无人共，卧看星河尽意明。
```

## [牡丹](https://so.gushiwen.org/shiwenv_d73b1592e415.aspx)
#### 宋代: 陈与义
```
一自胡尘入汉关，十年伊洛路漫漫。
青墩溪畔龙钟客，独立东风看牡丹。
```

## [池州翠微亭](https://so.gushiwen.org/shiwenv_b14d6469f3fa.aspx)
#### 宋代: 岳飞
```
经年尘土满征衣，特特寻芳上翠微。
好水好山看不足，马蹄催趁月明归。
```

## [樵夫](https://so.gushiwen.org/shiwenv_178402e62453.aspx)
#### 宋代: 萧德藻
```
一担乾柴古渡头，盘缠一日颇优游。
归来涧底磨刀斧，又作全家明日谋。
```

## [临安春雨初霁](https://so.gushiwen.org/shiwenv_0ccd54b5b58a.aspx)
#### 宋代: 陆游
```
世味年来薄似纱，谁令骑马客京华。
小楼一夜听春雨，深巷明朝卖杏花。
矮纸斜行闲作草，晴窗细乳戏分茶。
素衣莫起风尘叹，犹及清明可到家。
```

## [金错刀行](https://so.gushiwen.org/shiwenv_e86ad372580b.aspx)
#### 宋代: 陆游
```
黄金错刀白玉装，夜穿窗扉出光芒。
丈夫五十功未立，提刀独立顾八荒。
京华结交尽奇士，意气相期共生死。
千年史册耻无名，一片丹心报天子。
尔来从军天汉滨，南山晓雪玉嶙峋。
呜呼！楚虽三户能亡秦，岂有堂堂中国空无人！
```

## [剑门道中遇微雨](https://so.gushiwen.org/shiwenv_bf183dbd63bc.aspx)
#### 宋代: 陆游
```
衣上征尘杂酒痕，远游无处不销魂。
此身合是诗人未？细雨骑驴入剑门。
```

## [梅花绝句](https://so.gushiwen.org/shiwenv_53b46be5f768.aspx)
#### 宋代: 陆游
```
闻道梅花坼晓风，雪堆遍满四山中。
何方可化身千亿，一树梅花一放翁。
```

## [示儿](https://so.gushiwen.org/shiwenv_966c8a76211f.aspx)
#### 宋代: 陆游
```
死去元知万事空，但悲不见九州同。
王师北定中原日，家祭无忘告乃翁。
```

## [十一月四日风雨大作](https://so.gushiwen.org/shiwenv_38c4a0c84fe9.aspx)
#### 宋代: 陆游
```
风卷江湖雨暗村，四山声作海涛翻。
溪柴火软蛮毡暖，我与狸奴不出门。
僵卧孤村不自哀，尚思为国戍轮台。
夜阑卧听风吹雨，铁马冰河入梦来。
```

## [书愤](https://so.gushiwen.org/shiwenv_7c14409ca751.aspx)
#### 宋代: 陆游
```
早岁那知世事艰，中原北望气如山。
楼船夜雪瓜洲渡，铁马秋风大散关。
塞上长城空自许，镜中衰鬓已先斑。
出师一表真名世，千载谁堪伯仲间！
```

## [病起书怀](https://so.gushiwen.org/shiwenv_d02a847e3a85.aspx)
#### 宋代: 陆游
```
病骨支离纱帽宽，孤臣万里客江干。
位卑未敢忘忧国，事定犹须待阖棺。
天地神灵扶庙社，京华父老望和銮。
出师一表通今古，夜半挑灯更细看。
```

## [秋夜将晓出篱门迎凉有感](https://so.gushiwen.org/shiwenv_dab95da71436.aspx)
#### 宋代: 陆游
```
迢迢天汉西南落，喔喔邻鸡一再鸣。
壮志病来消欲尽，出门搔首怆平生。
三万里河东入海，五千仞岳上摩天。
遗民泪尽胡尘里，南望王师又一年。
```

## [四时田园杂兴](https://so.gushiwen.org/shiwenv_6e4b9596b2f3.aspx)
#### 宋代: 范成大
```
梅子金黄杏子肥，麦花雪白菜花稀。
日长篱落无人过，惟有蜻蜓蛱蝶飞。(惟 通 唯)
```

## [横塘](https://so.gushiwen.org/shiwenv_1ddfa97c32c3.aspx)
#### 宋代: 范成大
```
南浦春来绿一川，石桥朱塔两依然。
年年送客横塘路，细雨垂杨系画船。
```

## [州桥](https://so.gushiwen.org/shiwenv_0795b7d63e8d.aspx)
#### 宋代: 范成大
```
<span style="font-family:SimSun;">南望朱雀门，北望宣德楼，皆旧御路也。</span>
州桥南北是天街，父老年年等驾回。
忍泪失声询使者，"几时真有六军来？" 
```

## [三江小渡](https://so.gushiwen.org/shiwenv_fd8967ffeeab.aspx)
#### 宋代: 杨万里
```
溪水将桥不复回，小舟犹倚短篙开。
交情得似山溪渡，不管风波去又来。
```

## [舟过安仁](https://so.gushiwen.org/shiwenv_975bf39b1456.aspx)
#### 宋代: 杨万里
```
一叶渔船两小童，收篙停棹坐船中。
怪生无雨都张伞，不是遮头是使风。
```

## [初入淮河四绝句](https://so.gushiwen.org/shiwenv_e8965f3cb528.aspx)
#### 宋代: 杨万里
```
两岸舟船各背驰，波痕交涉亦难为。
只余鸥鹭无拘管，北去南来自在飞。
```

## [小池](https://so.gushiwen.org/shiwenv_31dd7d07323c.aspx)
#### 宋代: 杨万里
```
泉眼无声惜细流，树阴照水爱晴柔。
小荷才露尖尖角，早有蜻蜓立上头。
```

## [晓出净慈寺送林子方](https://so.gushiwen.org/shiwenv_3ab4125fd0f1.aspx)
#### 宋代: 杨万里
```
毕竟西湖六月中，风光不与四时同。
接天莲叶无穷碧，映日荷花别样红。
```

## [宿新市徐公店](https://so.gushiwen.org/shiwenv_f92fb36ff846.aspx)
#### 宋代: 杨万里
```
篱落疏疏一径深，树头花落未成阴。(花落 一作：新绿)
儿童急走追黄蝶，飞入菜花无处寻。
```

## [题临安邸](https://so.gushiwen.org/shiwenv_63f2cb1073ff.aspx)
#### 宋代: 林升
```
山外青山楼外楼，西湖歌舞几时休？
暖风熏得游人醉，直把杭州作汴州。
```

## [活水亭观书有感](https://so.gushiwen.org/shiwenv_dd1c97accf6e.aspx)
#### 宋代: 朱熹
```
昨夜江边春水生，艨艟巨舰一毛轻。
向来枉费推移力，此日中流自在行。
```

## [春日](https://so.gushiwen.org/shiwenv_ba4626c44270.aspx)
#### 宋代: 朱熹
```
胜日寻芳泗水滨，无边光景一时新。
等闲识得东风面，万紫千红总是春。
```

## [立春偶成](https://so.gushiwen.org/shiwenv_882d0d07d13e.aspx)
#### 宋代: 张栻
```
律回岁晚冰霜少，春到人间草木知。
便觉眼前生意满，东风吹水绿参差。
```

## [除放自石湖归苕溪](https://so.gushiwen.org/shiwenv_16b8ddde2dd8.aspx)
#### 宋代: 姜夔
```
美人台上昔欢娱，今日空台望五湖。残雪未融青草死，苦无麋鹿过姑苏。
黄帽传呼睡不成，投稿细细激流冰。分明旧泊江南岸，舟尾春风飐客灯。
千门列炬散林鸦，儿女相思未到家。应是不眠非守岁，小客春意入灯花。
三生定自陆天随，又向顺松作客归。已拚新年舟上过，倩人和雪洗片衣。
沙尾风回一棹寒，椒花今夕不登盘。百年草草都寒夜，自琢春词剪烛看。
笠泽茫茫雁影微，玉峰重叠护云衣。长桥寂寞春寒放，只有诗人一舸归。
桑间篝火却定蚕，风土相传我未谙。但得明年少行役，只裁白伫作春衫。
少小知名翰墨场，十年心事只凄凉。旧时曾作梅花赋，研墨于今亦自香。
环玦随波冷未销，古苔留雪卧墙腰。谁家玉笛吹春怨，看见鹅黄上柳条。
```

## [过垂虹](https://so.gushiwen.org/shiwenv_1bba73cc8c98.aspx)
#### 宋代: 姜夔
```
自作新词韵最娇，小红低唱我吹箫。
曲终过尽松陵路，回首烟波十四桥。
```

## [新凉](https://so.gushiwen.org/shiwenv_bb59b6f85212.aspx)
#### 宋代: 徐玑
```
水满田畴稻叶齐，日光穿树晓烟低。
黄莺也爱新凉好，飞过青山影里啼。
```

## [约客](https://so.gushiwen.org/shiwenv_c1537124e930.aspx)
#### 宋代: 赵师秀
```
黄梅时节家家雨，青草池塘处处蛙。
有约不来过夜半，闲敲棋子落灯花。
```

## [乡村四月](https://so.gushiwen.org/shiwenv_07f5e3403665.aspx)
#### 宋代: 翁卷
```
绿遍山原白满川，子规声里雨如烟。
乡村四月闲人少，才了蚕桑又插田。
```

## [江村晚眺](https://so.gushiwen.org/shiwenv_99343af61310.aspx)
#### 宋代: 戴复古
```
江头落日照平沙，潮退渔船阁岸斜。
白鸟一双临水立，见人惊起入芦花。
```

## [淮村兵后](https://so.gushiwen.org/shiwenv_d0517d3dd0a0.aspx)
#### 宋代: 戴复古
```
小桃无主自开花，烟草茫茫带晚鸦。
几处败垣围故井，向来一一是人家。
```

## [游园不值](https://so.gushiwen.org/shiwenv_a31b957aba53.aspx)
#### 宋代: 叶绍翁
```
应怜屐齿印苍苔，小扣柴扉久不开。
春色满园关不住，一枝红杏出墙来。
```

## [落梅](https://so.gushiwen.org/shiwenv_e4df1367a39a.aspx)
#### 宋代: 刘克庄
```
一片能教一断肠，可堪平砌更堆墙。
飘如迁客来过岭，坠似骚人去赴湘。
乱点莓苔多莫数，偶粘衣袖久犹香。
东风谬掌花权柄，却忌孤高不主张。
```

## [莺梭](https://so.gushiwen.org/shiwenv_92b73651b92d.aspx)
#### 宋代: 刘克庄
```
掷柳迁乔太有情，交交时作弄机声。
洛阳三月花如锦，多少工夫织得成。
```

## [初夏游张园](https://so.gushiwen.org/shiwenv_e7dc6304c1d3.aspx)
#### 宋代: 戴敏
```
乳鸭池塘水浅深，熟梅天气半阴晴。
东园载酒西园醉，摘尽枇杷一树金。
```

## [春暮](https://so.gushiwen.org/shiwenv_745de66f357c.aspx)
#### 宋代: 曹豳
```
门外无人问落花，绿阴冉冉遍天涯。
林莺啼到无声处，青草池塘独听蛙。
```

## [绝句](https://so.gushiwen.org/shiwenv_f20c6e290a03.aspx)
#### 宋代: 志南
```
古木阴中系短篷，杖藜扶我过桥东。
沾衣欲湿杏花雨，吹面不寒杨柳风。
```

## [过零丁洋](https://so.gushiwen.org/shiwenv_5796865dca4a.aspx)
#### 宋代: 文天祥
```
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死？留取丹心照汗青。
```

## [二砺](https://so.gushiwen.org/shiwenv_e0c2469a2834.aspx)
#### 宋代: 郑思肖
```
愁里高歌梁父吟，犹如金玉戛商音。
十年勾践亡吴计，七日包胥哭楚心。
秋送新鸿哀破国，昼行饥虎齧空林。
胸中有誓深于海，肯使神州竟陆沉？
```

## [画菊](https://so.gushiwen.org/shiwenv_0a65b1091d79.aspx)
#### 宋代: 郑思肖
```
花开不并百花丛，独立疏篱趣未穷。
宁可枝头抱香死，何曾吹落北风中。
```

## [寒夜](https://so.gushiwen.org/shiwenv_f89e91962a3d.aspx)
#### 宋代: 杜耒
```
寒夜客来茶当酒，竹炉汤沸火初红。
寻常一样窗前月，才有梅花便不同。
```

## [雪梅](https://so.gushiwen.org/shiwenv_8f1be8b774c2.aspx)
#### 宋代: 卢梅坡
```
梅雪争春未肯降，骚人搁笔费评章。
梅须逊雪三分白，雪却输梅一段香。
```

## [武夷山中](https://so.gushiwen.org/shiwenv_cf40b2692a2f.aspx)
#### 宋代: 谢枋得
```
十年无梦得还家，独立青峰野水涯。
天地寂寥山雨歇，几生修得到梅花？
```

## [月儿弯弯照九州](https://so.gushiwen.org/shiwenv_e814b38c37b1.aspx)
#### 宋代: 南宋民歌
```
月儿弯弯照九州，几家欢乐几家愁。
几家夫妇同罗帐，几个飘零在外头？
```

## [绝句](https://so.gushiwen.org/shiwenv_ffc3de59f87e.aspx)
#### 元代: 王庭筠
```
竹影和诗瘦，梅花入梦香。
可怜今夜月，不肯下西厢。
```

## [台山杂咏](https://so.gushiwen.org/shiwenv_d2dc2bca986a.aspx)
#### 金朝: 元好问
```
西北天低五顶高，茫茫松海露灵鳌。
太行直上犹千里，井底残山枉呼号。
万壑千岩位置雄，偶从天巧见神功。
湍溪已作风雷恶，更在云山气象中。
山云吞吐翠微中，淡绿深青一万重。
此景只应天上有，岂知身在妙高峰？
```

## [壬辰十二月车驾东狩后](https://so.gushiwen.org/shiwenv_d4251de1d5c0.aspx)
#### 金朝: 元好问
```
惨澹龙蛇日斗争，干戈直欲尽生灵。
高原出水山河改，战地风来草木腥。
精卫有冤填瀚海，包胥无泪哭秦庭。
并州豪杰知谁在，莫拟分军下井陉。
```

## [同儿辈赋未开海棠](https://so.gushiwen.org/shiwenv_531487dfc924.aspx)
#### 金朝: 元好问
```
枝间新绿一重重， 小蕾深藏数点红。
爱惜芳心莫轻吐， 且教桃李闹春风。
```

## [博浪沙](https://so.gushiwen.org/shiwenv_3f9a52155e2c.aspx)
#### 元代: 陈孚
```
一击车中胆气豪，祖龙社稷已惊摇；
如何十二金人外，犹有人间铁未销？
```

## [山家](https://so.gushiwen.org/shiwenv_5f1eaf0ead05.aspx)
#### 元代: 刘因
```
马蹄踏水乱明霞，醉袖迎风受落花。
怪见溪童出门望，雀声先我到山家。
```

## [东城](https://so.gushiwen.org/shiwenv_b985fd4c15a0.aspx)
#### 元代: 赵孟頫
```
野店桃花红粉姿，陌头杨柳绿烟丝。
不因送客东城去，过却春光总不知。
```

## [临平泊舟](https://so.gushiwen.org/shiwenv_625122d98389.aspx)
#### 元代: 黄庚
```
客舟系缆柳阴旁，湖影侵篷夜气凉。 
万顷波光摇月碎，一天风露藕花香。 
```

## [到京师](https://so.gushiwen.org/shiwenv_ba5e30db470e.aspx)
#### 元代: 杨载
```
城雪初消荠菜生，角门深巷少人行。
柳梢听得黄鹂语，此是春来第一声。
```

## [院中独坐](https://so.gushiwen.org/shiwenv_99593a1af00d.aspx)
#### 宋代: 虞集
```
何处它年寄此生，山中江上总关情。
无端绕屋长松树，尽把风声作雨声。
```

## [画鸭](https://so.gushiwen.org/shiwenv_cb181f3fe002.aspx)
#### 元代: 揭侯斯
```
春草细还生，春雏养渐成。
茸茸毛色起，应解自呼名。
```

## [墨梅](https://so.gushiwen.org/shiwenv_82fd6027caf3.aspx)
#### 元代: 王冕
```
吾家洗砚池头树，个个花开淡墨痕。
不要人夸好颜色，只流清气满乾坤。(版本一)
我家洗砚池边树，朵朵花开淡墨痕。
不要人夸颜色好，只留清气满乾坤。(版本二)
```

## [湖上](https://so.gushiwen.org/shiwenv_260765c38b55.aspx)
#### 宋代: 徐元杰
```
花开红树乱莺啼，草长平湖白鹭飞。
风日晴和人意好，夕阳箫鼓几船归。
```

## [上京即事](https://so.gushiwen.org/shiwenv_203cdd10d0ca.aspx)
#### 元代: 萨都刺
```
牛羊散漫落日下，野草生香乳酪甜。
卷地朔风沙似雪，家家行帐下毡帘。
```

## [京师得家书](https://so.gushiwen.org/shiwenv_fb4403a7a32d.aspx)
#### 明代: 袁凯
```
江水三千里，家书十五行。
行行无别语，只道早还乡。
```

## [天平山中](https://so.gushiwen.org/shiwenv_7424dbea4855.aspx)
#### 明代: 杨基
```
细雨茸茸湿楝花，南风树树熟枇杷；
徐行不记山深浅，一路莺啼送到家。
```

## [春暮西园](https://so.gushiwen.org/shiwenv_314cc9e53848.aspx)
#### 明代: 高启
```
绿池芳草满晴波，春色都从雨里过。
知是人家花落尽，菜畦今日蝶来多。
```

## [寻胡隐君](https://so.gushiwen.org/shiwenv_fd1900eea689.aspx)
#### 明代: 高启
```
渡水复渡水，看花还看花。
春风江上路，不觉到君家。
```

## [春雁](https://so.gushiwen.org/shiwenv_a9d80ed06ffb.aspx)
#### 明代: 王恭
```
春风一夜到衡阳，楚水燕山万里长。
莫道春来便归去，江南虽好是他乡。
```

## [发淮安](https://so.gushiwen.org/shiwenv_aacda5e3e84e.aspx)
#### 明代: 杨士奇
```
岸蓼疏红水荇青，茨菰花白小如萍。
双鬟短袖惭人见，背立船头自采菱。
```

## [幼女词](https://so.gushiwen.org/shiwenv_229a5d381d6b.aspx)
#### 明代: 毛铉
```
下床着新衣，初学小姑拜。
低头羞见人，双手结裙带。
```

## [乡人至夜话](https://so.gushiwen.org/shiwenv_63077cbb00fd.aspx)
#### 明代: 李昌祺
```
形容不识识乡音，挑尽寒灯到夜深。
故旧凭君休更说，老怀容易便沾襟。
```

## [石灰吟](https://so.gushiwen.org/shiwenv_c6c93895df0a.aspx)
#### 明代: 于谦
```
千锤万凿出深山，烈火焚烧若等闲。
粉骨碎身全不怕，要留清白在人间。
(一作：千锤万击出深山 / 千鎚万击出深山)
(一作：粉骨碎身全不惜 / 粉身碎骨浑不怕 / 粉身碎骨全不怕)
```

## [题画](https://so.gushiwen.org/shiwenv_14df22a8fd7f.aspx)
#### 明代: 沈周
```
碧水丹山映杖藜，夕阳犹在小桥西。
微吟不道惊溪鸟，飞入乱云深处啼。
```

## [柯敬仲墨竹](https://so.gushiwen.org/shiwenv_f55907b251d1.aspx)
#### 明代: 李东阳
```
莫将画竹论难易，刚道繁难简更难。
君看萧萧只数叶，满堂风雨不胜寒。
```

## [言志](https://so.gushiwen.org/shiwenv_49e33b2a997d.aspx)
#### 明代: 唐寅
```
不炼金丹不坐禅，不为商贾不耕田。
闲来写就青山卖，不使人间造孽钱。
```

## [船板床](https://so.gushiwen.org/shiwenv_ea6243da5680.aspx)
#### 明代: 李梦阳
```
船板胡在兹，而我寝其上。
情知非江湖，梦寐亦风浪。
```

## [在武昌作](https://so.gushiwen.org/shiwenv_e0022a7b82a0.aspx)
#### 明代: 徐祯卿
```
洞庭叶未下，潇湘秋欲生。
高斋今夜雨，独卧武昌城。
重以桑梓念，凄其江汉情。
不知天外雁，何事乐长征？
```

## [重赠吴国宾](https://so.gushiwen.org/shiwenv_c2e9940be46c.aspx)
#### 明代: 边贡
```
汉江明月照归人，万里秋风一叶身。
休把客衣轻浣濯，此中犹有帝京尘。
```

## [竹枝词](https://so.gushiwen.org/shiwenv_fafdab6ae79c.aspx)
#### 明代: 何景明
```
十二峰头秋草荒，冷烟寒月过瞿塘。
青枫江上孤舟客，不听猿啼亦断肠。
```

## [出郊](https://so.gushiwen.org/shiwenv_0f55933bda98.aspx)
#### 明代: 杨慎
```
高田如楼梯，平田如棋局。
白鹭忽飞来，点破秧针绿。
```

## [塞下曲](https://so.gushiwen.org/shiwenv_1407f7e38e46.aspx)
#### 明代: 谢榛
```
暝色满西山，将军猎骑还。
隔河见烽火，骄虏夜临关。
```

## [塞上曲送元美](https://so.gushiwen.org/shiwenv_2e3054d7d3e5.aspx)
#### 明代: 李攀龙
```
白羽如霜出塞寒，胡烽不断接长安。
城头一片西山月，多少征人马上看。
```

## [就义诗](https://so.gushiwen.org/shiwenv_914f49b8c9c7.aspx)
#### 明代: 杨继盛
```
浩气还太虚，丹心照千古。
生平未报国，留作忠魂补。
```

## [题《墨葡萄图》](https://so.gushiwen.org/shiwenv_0b5697fbae9c.aspx)
#### 明代: 徐渭
```
半生落魄已成翁,独立书斋啸晚风。
笔底明珠无处卖,闲抛闲掷野藤中。
```

## [马上作](https://so.gushiwen.org/shiwenv_b801aa227372.aspx)
#### 明代: 戚继光
```
南北驱驰报主情，江花边草笑平生。(边草 一作：边月)
一年三百六十日，多是横戈马上行。 (多是 一作：都是)
```

## [今日诗](https://so.gushiwen.org/shiwenv_35fa981f06c2.aspx)
#### 明代: 文嘉
```
今日复今日，今日何其少！
今日又不为，此事何时了？
人生百年几今日，今日不为真可惜！
若言姑待明朝至，明朝又有明朝事。
为君聊赋今日诗，努力请从今日始。
```

## [枕石](https://so.gushiwen.org/shiwenv_6676ea7453b1.aspx)
#### 明代: 高攀龙
```
心同流水净，身与白云轻。
寂寂深山暮，微闻钟磬声。
```

## [感事](https://so.gushiwen.org/shiwenv_d913aa8c4790.aspx)
#### 明代: 袁宏道
```
湘山晴色远微微，尽日江头独醉归。
不见两关传露布，尚闻三殿未垂衣。
边筹自古无中下，朝论于今有是非。
日暮平沙秋草乱，一双白鸟避人飞。
```

## [江宿](https://so.gushiwen.org/shiwenv_c14f7d0c37b5.aspx)
#### 明代: 汤显祖
```
寂历秋江渔火稀，起看残月映林微。
波光水鸟惊犹宿，露冷流萤湿不飞。
```

## [渡易水](https://so.gushiwen.org/shiwenv_72f7e33ff468.aspx)
#### 明代: 陈子龙
```
并刀昨夜匣中鸣，燕赵悲歌最不平；
易水潺湲云草碧，可怜无处送荆卿！
```

## [即事](https://so.gushiwen.org/shiwenv_b30859eabc54.aspx)
#### 明代: 夏完淳
```
复楚情何极，亡秦气未平。
雄风清角劲，落日大旗明。
缟素酬家国，戈船决死生！
胡笳千古恨，一片月临城。
战苦难酬国，仇深敢忆家？
一身存汉腊，满目渺胡沙。
落月翻旗影，清霜冷剑花。
六军浑散尽，半夜起悲笳。
一旅同仇谊，三秋故主怀。
将星沉左辅，卿月隐中台。
东阁尘宾幕，西征愧赋才。
月明笳鼓切，今夜为谁哀。 
```

## [别云间](https://so.gushiwen.org/shiwenv_d01bc3fbb10b.aspx)
#### 明代: 夏完淳
```
三年羁旅客，今日又南冠。
无限山河泪，谁言天地宽！(山河 一作：河山)
已知泉路近，欲别故乡难。
毅魄归来日，灵旗空际看。
```

## [闯王](https://so.gushiwen.org/shiwenv_5ce52b5282ab.aspx)
#### 明代: 明朝民歌
```
朝求升，暮求合，近来贫汉难存活。
早早开门拜闯王，管教大小都欢悦。
杀牛羊，备酒浆，开了城门迎闯王，闯王来了不纳粮。
吃他娘，着她娘，吃着不够有闯王。
不当差，不纳粮，大家快活过一场。
```

## [阻雪](https://so.gushiwen.org/shiwenv_a1e9bca90dfa.aspx)
#### 清代: 吴伟业
```
关山虽胜路难堪，才上征鞍又解骖。
十丈黄尘千尺雪，可知俱不似江南。
```

## [闻鹧鸪](https://so.gushiwen.org/shiwenv_a1dc95d15aa4.aspx)
#### 清代: 尤侗
```
鹧鸪声里夕阳西，陌上征人首尽低。
遍地关山行不得，为谁辛苦尽情啼？
```

## [出居庸关](https://so.gushiwen.org/shiwenv_de509b34e342.aspx)
#### 清代: 朱彝尊
```
居庸关上子规啼，饮马流泉落日低。
雨雪自飞千嶂外，榆林只隔数峰西。
```

## [真州绝句](https://so.gushiwen.org/shiwenv_1eaa0ce953db.aspx)
#### 清代: 王士祯
```
江干多是钓人居，柳陌菱塘一带疏。
好是日斜风定后，半江红树卖鲈鱼。
```

## [过湖北山家](https://so.gushiwen.org/shiwenv_27f3f8b08e3b.aspx)
#### 清代: 施闰章
```
路回临石岸，树老出墙根。
野水合诸涧，桃花成一村。
呼鸡过篱栅，行酒尽儿孙。
老矣吾将隐，前峰恰对门。
```

## [自湘东驿遵陆至芦溪](https://so.gushiwen.org/shiwenv_b227e24b2d70.aspx)
#### 清代: 查慎行
```
黄花古渡接芦溪，行过萍乡路渐低。
吠犬鸣鸡村远近，乳鹅新鸭岸东西。
丝缫细雨沾衣润，刀剪良苗出水齐。
犹与湖南风土近，春深无处不耕犁。
```

## [舟夜书所见](https://so.gushiwen.org/shiwenv_d88e3533fc4a.aspx)
#### 清代: 查慎行
```
月黑见渔灯，孤光一点萤。
微微风簇浪，散作满河星。
```

## [过许州](https://so.gushiwen.org/shiwenv_5816326dac9a.aspx)
#### 清代: 沈德潜
```
到处陂塘决决流，垂杨百里罨平畴。
行人便觉须眉绿，一路蝉声过许州。
```

## [秣陵怀古](https://so.gushiwen.org/shiwenv_ef1ba2570ce3.aspx)
#### 清代: 纳兰性德
```
山色江声共寂寥，十三陵树晚萧萧。
中原事业如江左，芳草何须怨六朝。
```

## [萤火](https://so.gushiwen.org/shiwenv_b19f64f4a291.aspx)
#### 清代: 赵执信
```
和雨还穿户，经风忽过墙。
虽缘草成质，不借月为光。
解识幽人意，请今聊处囊。
君看落空阔，何异大星芒。
```

## [灵隐寺月夜](https://so.gushiwen.org/shiwenv_5a22c2d89bf3.aspx)
#### 清代: 厉鹗
```
夜寒香界白，涧曲寺门通。
月在众峰顶，泉流乱叶中。
一灯群动息，孤磬四天空。
归路畏逢虎，况闻岩下风。
```

## [竹石](https://so.gushiwen.org/shiwenv_e5c9337524b7.aspx)
#### 清代: 郑燮
```
咬定青山不放松，立根原在破岩中。
千磨万击还坚劲，任尔东西南北风。(坚<strong>劲</strong> 一作：韧)
```

## [山中雪后](https://so.gushiwen.org/shiwenv_ecc9acd2b27a.aspx)
#### 清代: 郑燮
```
晨起开门雪满山，雪晴云淡日光寒。
檐流未滴梅花冻，一种清孤不等闲。
```

## [渔家](https://so.gushiwen.org/shiwenv_59e2882fc46b.aspx)
#### 清代: 郑燮
```
卖得鲜鱼二百钱，籴粮炊饭放归船。
拔来湿苇烧难着，晒在垂杨古岸边。
```

## [偶然作](https://so.gushiwen.org/shiwenv_93c121e175f6.aspx)
#### 清代: 屈复
```
百金买骏马，千金买美人；
万金买高爵，何处买青春？
```

## [岁暮到家](https://so.gushiwen.org/shiwenv_9211704923ca.aspx)
#### 清代: 蒋士铨
```
爱子心无尽，归家喜及辰。
寒衣针线密，家信墨痕新。
见面怜清瘦，呼儿问苦辛。
低徊愧人子，不敢叹风尘。
```

## [马嵬](https://so.gushiwen.org/shiwenv_bc1e52481a58.aspx)
#### 清代: 袁枚
```
莫唱当年长恨歌，人间亦自有银河。
石壕村里夫妻别，泪比长生殿上多。
```

## [夜过借园见主人坐月下吹笛](https://so.gushiwen.org/shiwenv_4aa6ea82a0bf.aspx)
#### 清代: 袁枚
```
秋夜访秋士，先闻水上音。
半天凉月色，一笛酒人心。
响遏碧云近，香传红藕深。
相逢清露下，流影湿衣襟。
```

## [山行杂咏](https://so.gushiwen.org/shiwenv_a1b1e11bc897.aspx)
#### 清代: 袁枚
```
十里崎岖半里平，一峰才送一峰迎。
青山似茧将人裹，不信前头有路行。
```

## [所见](https://so.gushiwen.org/shiwenv_58699ebb5e93.aspx)
#### 清代: 袁枚
```
牧童骑黄牛，歌声振林樾。
意欲捕鸣蝉，忽然闭口立。
```

## [遣兴](https://so.gushiwen.org/shiwenv_81e6db75a7af.aspx)
#### 清代: 袁枚
```
爱好由来下笔难，一诗千改始心安。
阿婆还似初笄女，头未梳成不许看。
```

## [富春至严陵山水甚佳](https://so.gushiwen.org/shiwenv_632e1799e76c.aspx)
#### 清代: 纪昀
```
浓似春云淡似烟，参差绿到大江边。
斜阳流水推篷坐，翠色随人欲上船。
```

## [论诗](https://so.gushiwen.org/shiwenv_c1e5416e8000.aspx)
#### 清代: 赵翼
```
李杜诗篇万口传，至今已觉不新鲜。
江山代有才人出，各领风骚数百年。
```

## [山行](https://so.gushiwen.org/shiwenv_781eea742277.aspx)
#### 清代: 姚鼐
```
布谷飞飞劝早耕，舂锄扑扑趁春睛。
千层石树遥行路，一带山田放水声。
```

## [感旧](https://so.gushiwen.org/shiwenv_01b3f00494ec.aspx)
#### 清代: 黄景仁
```
大道青楼望不遮，年时系马醉流霞。
风前带是同心结，杯底人如解语花。
下杜城边南北路，上阑门外去来车。
匆匆觉得扬州梦，检点闲愁在鬓华。
唤起窗前尚宿酲，啼鹃催去又声声。
丹青旧誓相如札，禅榻经时杜牧情。
别后相思空一水，重来回首已三生。
云阶月地依然在，细逐空香百遍行。
遮莫临行念我频，竹枝留涴泪痕新。
多缘刺史无坚约，岂视萧郎作路人。
望里彩云疑冉冉，愁边春水故粼粼。
珊瑚百尺珠千斛，难换罗敷未嫁身。
从此音尘各悄然，春山如黛草如烟。
泪添吴苑三更雨，恨惹邮亭一夜眠。
讵有青马缄别句，聊将锦瑟记流年。
他时脱便微之过，百转千回只自怜。
```

## [别老母](https://so.gushiwen.org/shiwenv_5cc9bc00cc98.aspx)
#### 清代: 黄景仁
```
搴帷拜母河梁去，白发愁看泪眼枯。
惨惨柴门风雪夜，此时有子不如无。
```

## [咏史](https://so.gushiwen.org/shiwenv_75957e2a4d1e.aspx)
#### 清代: 龚自珍
```
金粉东南十五州，万重恩怨属名流。
牢盆狎客操全算，团扇才人踞上游。
避席畏闻文字狱，著书都为稻粱谋。
田横五百人安在，难道归来尽列侯？
```

## [己亥杂诗·其五](https://so.gushiwen.org/shiwenv_d78d2dc95f06.aspx)
#### 清代: 龚自珍
```
浩荡离愁白日斜，吟鞭东指即天涯。
落红不是无情物，化作春泥更护花。
```

## [己亥杂诗](https://so.gushiwen.org/shiwenv_838d9b401572.aspx)
#### 清代: 龚自珍
```
九州生气恃风雷，万马齐喑究可哀。
我劝天公重抖擞，不拘一格降人才。
```

## [村居](https://so.gushiwen.org/shiwenv_425fb837c387.aspx)
#### 清代: 高鼎
```
草长莺飞二月天，拂堤杨柳醉春烟。
儿童散学归来早，忙趁东风放纸鸢。
```

## [画](https://so.gushiwen.org/shiwenv_b6bd9a33dfd7.aspx)
#### 唐代: 王维
```
远看山有色，近听水无声。
春去花还在，人来鸟不惊。
```

## [春愁](https://so.gushiwen.org/shiwenv_1aaed47f2347.aspx)
#### 清代: 丘逢甲
```
春愁难遣强看山，往事惊心泪欲潸。
四百万人同一哭，去年今日割台湾。
```

## [狱中题壁](https://so.gushiwen.org/shiwenv_5dd34a4d891c.aspx)
#### 近现代: 谭嗣同
```
望门投止思张俭，忍死须臾待杜根。
我自横刀向天笑，去留肝胆两昆仑。(版本一)
望门投趾怜张俭，直谏陈书愧杜根。
手掷欧刀仰天笑，留将公罪后人论。(版本二)
```

## [读《陆放翁集》](https://so.gushiwen.org/shiwenv_ebb65733f23d.aspx)
#### 近现代: 梁启超
```
诗界千年靡靡风，兵魂销尽国魂空。
集中什九从军乐，亘古男儿一放翁。
```

## [对酒](https://so.gushiwen.org/shiwenv_685696a135e0.aspx)
#### 近现代: 秋瑾
```
不惜千金买宝刀，貂裘换酒也堪豪。
一腔热血勤珍重，洒去犹能化碧涛。
```

## [狱中赠邹容](https://so.gushiwen.org/shiwenv_ee377ff2e0cc.aspx)
#### 近现代: 章炳麟
```
邹容吾小弟，被发下瀛州。
快剪刀除辫，干牛肉作餱。
英雄一入狱，天地亦悲秋。
临命须掺手，乾坤只两头！
```

